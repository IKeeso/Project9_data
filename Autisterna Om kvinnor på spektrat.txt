Inledning
Det borde, tänkte jag, finnas en ritual när man föds för
andra gången – ihoplappad, regummerad och besiktigad
för färden.
– Sylvia Plath, Glaskupan
– VI KAN GÅ till sidan sju, säger psykologen.
Jag bläddrar i pappren som ligger i mitt knä. Där står det, längst ned: ”Autism, utan samtidig intellektuell funktionsnedsättning och utan samtidig nedsatt språklig förmåga, svårighetsgrad nivå 1.”
– Det finns inget annat som ligger och stör, säger psykologen vänligt. Inga misstankar om andra diagnoser.
Jag läser att jag uppfyller alla sju diagnoskriterier för det som tidigare kallades för Aspergers syndrom. Med råge, vad det verkar. På en av skattningsskalorna där över 77 poäng stöder en diagnos har jag fått 154 poäng. Jag känner mig duktig som är så tydlig.
I utredningen som vi tillsammans går igenom finns också en sammanfattning av min psykiatriska historia. Den riktar sig till andra inom psykiatrin som jag eventuellt kommer att ha kontakt med i framtiden, förklarar psykologen.
Det kommer inte att hända, tänker jag. Jag ska aldrig mer ha någon kontakt med psykiatrin. Nu är det färdigt.
Mitt förflutna vecklar ut sig. Det är som att se en film med en oväntad vändning i slutet. Ett avslöjande har gjorts som omkullkastar allt jag trodde att jag visste om huvudpersonerna och intrigen. Ledtrådarna som förebådar gåtans lösning framstår plötsligt i stark skärpa. Där radar de upp sig, en efter en genom åren. Tecknen har funnits hela tiden.
Jag har alltid vetat att jag är autistisk. Och ändå har jag inte haft en aning.
***
Tre månader tidigare promenerar jag genom Hagsätra centrum. Jag går under taken, förbi livsmedelsaffären Mat Dax och Konditori Vallmofröt med samma fyra ord malande i huvudet: Nu är det färdigt. Det händer ibland att meningar fastnar i mitt huvud, små slingor som upprepar sig likt besvärjelser.
Den neuropsykiatriska mottagningen är svår att hitta trots mobilens gps. Jag går ett varv åt fel håll i centrum och stannar till, desorienterad, vid statyn Flicka med boll. Flickan står framåtlutad, frusen, med munnen formad som ett o. Fontänen framför henne är tom på vatten, strålen hon blåser ut är osynlig.
Jag är fyrtiotvå år gammal och så trött på mig själv att jag storknar. Så långt tillbaka jag kan minnas har jag lidit av ångest. Ett slukhål i magen som jag är så van vid att det blivit mitt normaltillstånd. Ångesten har ingenting med mina tankar att göra, den lever i mig som en egen organism. Jag är inte tvångsmässig eller hypokondrisk, plågas inte av oro, tänker inte ut framtida katastrofscenarier. Men när jag rör mig i världen är jag alltid osäker. Varje steg jag tar är försiktigt, som om på tunn is.
Jag är ständigt på helspänn och tyngd av en sorg som jag inte förstår mig på. Om nätterna sover jag med knutna nävar. I perioder drömmer jag våldsamma mardrömmar, i en återkommande har jag dött som liten flicka. Mörkret har sänkt sig över Humlegården och jag sitter på huk och öser upp svart jord ur min grav med händerna. Det är natt och jag är ensam i parken. Hålet i marken växer. Nere i jorden skymtar jag ett grönt nattlinne med vita blommor, en blond hårslinga, handtaget på min dockvagn från Brio. Jag lever och är vuxen, ändå ligger flickliket nedgrävt i jorden. Vad är det som har hänt mig? Varför dog jag?
Så länge jag kan minnas har jag känt mig annorlunda.
Jag räknar efter. Sedan arton års ålder hade jag gått hos sex olika terapeuter för egenterapi, hos tre par- eller familjeterapeuter, ätit två olika sorters antidepressiv medicin och diverse ångestdämpare, läst högvis med böcker och artiklar om psykisk ohälsa och legat inlagd på psyket en helg. Det har inte hjälpt. Ingenting som det talas eller skrivs om stämmer. Det handlar aldrig om mig.
Långsamt har en tanke mognat i mig: Det kan inte vara meningen att man ska må så här. Terapi och medicin ska väl fungera? Man går i terapi under en avgränsad period, inte i hela livet. Jag är inte ung längre. Jag måste bli klar.
***
Jag prövar en annan väg för att hitta fram till mottagningen, viker undan för en storvuxen man i jeansväst som skriker efter ett par kronor, skyndar på stegen utan att veta om jag går i rätt riktning. Centrumet tycks flytande, det är som om gatorna flyttat på sig varje gång jag vänder blicken åt ett nytt håll.
Genom åren har jag testat att identifiera mig med de vanligaste psykiska besvären som drabbar kvinnor. Jag har undrat om jag är skuld- och skamdriven, självutplånande upptagen av att vara andra till lags, en högpresterande duktig flicka på väg mot utmattning, en ätstörd perfektionist som hatar sin kropp. Eller bara kroniskt deprimerad?
Nej, det stämmer inte. Inget av det. Tvärtom – jag struntar oftast i vad andra tycker om mig. Jag presterar, men bara inom områden som intresserar mig. Allt som tråkar ut mig väljer jag bort. Inför min kropp känner jag mig likgiltig. I samtal med vänner försöker jag ibland låtsas bry mig om socker och träning, sådant som kvinnor förväntas intressera sig för, men i själva verket äter jag allt jag gillar. Jag har aldrig upplevt att mitt personliga värde är kopplat till kroppen.
Ändå denna obevekliga ångest och förlamande trötthet. Har jag svårt att sova? Inte alls, jag slocknar som ett ljus varje kväll.
Det måste finnas en orsak.
***
Jag hittar till slut ingången till den neuropsykiatriska mottagningen för vuxna.
Psykologen som jag ska träffa har ett namn som jag läser som kvinnligt. Jag föreställer mig en klok äldre kvinna, nära till pensionen med läsglasögon i snodd runt halsen. En sådan som står tryggt lutad mot sin långa erfarenhet, har sett allt och inte räds något.
Människorna i väntrummet ser vanliga ut. Vita hörlurar, sneakers. En man i ljusblå kavaj är försjunken i sin telefon. På borden ligger Mandalasböcker som man kan färglägga. Jag öppnar en. ”Det är ingen kemisk obalans, det är en maktobalans”, har en tidigare besökare klottrat på försättsbladet. ”Ingetdera, det är en dysfunktion”, svarar en annan handstil. ”Men det är fortfarande en del av dig, så var stolt!” påpekar en tredje.
En kvinna går fram till kassan och betalar för sitt besök.
– Kvittot, säger killen bakom glasrutan.
Kvinnan tittar förvirrat på honom.
– Om jag behöver det? frågar hon.
En liten lyckobubbla stiger inom mig. Jag är besläktad med henne. Hur ska man veta vad som menas när han bara säger ”kvittot”? Det låter ju som ett påstående och inte en fråga. Jag har hamnat rätt. Här finns mitt folk.
– Clara?
Min psykolog kommer gående med framsträckt hand. Det är en smal man i hipsterkläder. Han är yngre än jag och rätt snygg. Fan också. Bakom hans rygg i korridoren på väg till mottagningsrummet känner jag mig som ett psykfall. Ett särdeles svårt fall som borde låsas in utan dröjsmål.
Han berättar sakligt för mig hur utredningen kommer att gå till. Han kommer att intervjua mig och tala med mina nära anhöriga, vi kommer att göra tester och jag ska fylla i formulär. Jag säger att jag är orolig för att inte bli trodd. De vänner som fått höra om mina misstankar om autism har alla svarat: ”Inte du!”
– Jag vet hur man beter sig. Jag är vuxen och har tränat i hela mitt liv. Jag är jättebra på att hålla fasad, varnar jag.
Han skrattar lite.
– Fasaden är ingen idé att använda här.
Efteråt googlar jag honom. Han har en podcast om nördkultur.
Jag har stått i kö i över ett år för att få göra utredningen och inte förrän jag ringde patientnämnden blev det min tur. Jag vill utredas inom regionen, inte hos en privat mottagning. Risken att jag efteråt ska undra om jag har köpt mig en diagnos måste elimineras. Detta ska göras rätt.
Jag vill tala sant och uppriktigt, så inför nästa möte med psykologen gör jag en lista över mina svårigheter för att inte glömma något:
Jag är en sådan som tror för mycket på ord.
Jag plockar inte upp undertext.
Jag förstår inte att människor kan ljuga.
När jag pratar faller orden till golvet och blir liggande där. Enorm vanmakt över att inte lyckas göra mig förstådd.
Ofta arg på andra för att de inte förstår vad jag menar.
Har kontakt med fler människor än jag orkar med.
Gillar att prata om samma sak länge, tycker inte om samtal där det hoppas för snabbt mellan ämnen.
Svårt med ögonkontakt.
Svårt att samarbeta eftersom ingen tänker som jag. Blir otålig på andras långsamhet.
Tycker inte om att upprepa mig. Jag har ju redan sagt det jag vill säga en gång, det borde räcka.
Imiterar och spelar teater i sociala situationer. Rädd för människor.
Klarar inte av att tvärt växla mellan roller, till exempel mellan föräldra- och yrkesroll, att slitas mellan världar.
Hittar ingen balans mellan barnens behov och mina. Driver mig själv till utmattning.
Klarar inte av att bli avbruten, till exempel prata i telefon med någon som vill något annat än det som jag i stunden tänker på.
Tycker inte om att ändra planer.
Blir snabbt trött och behöver många pauser.
Har ett fåtal starka intressen. Ointresserad av mycket.
Upplever ständigt att jag inte får vara ifred.
Ljudkänslig. Solglasögon och hörlurar jämt.
Är intelligent på vissa klart avgränsade områden, till exempel språkligt och teoretiskt, helt oförmögen på andra. Klarar inte av enkel matte eller simpla instruktioner gällande någonting praktiskt.
Svårt med rutiner, som att duscha och borsta tänderna. Jag gör, men det tar emot. Allt som är praktiskt och fysiskt kräver en stor ansträngning.
Har dåligt lokalsinne på en extrem nivå. Går vilse i korridorerna på jobbet där jag är varje dag.
Är nästan ansiktsblind. Känner inte igen människor. Men minns allas namn!
Svårt för småprat, vet inte vad jag ska säga. Vill prata, men blir stum.
Glappet mellan min inre värld och den yttre verkligheten är för brett. De hänger inte ihop.
Jag läser igenom listan och vill skratta. Vad är det här för dåre?
Autisterna
Det är som att vara i en genomskinlig låda. Ingen hör
dig. De ser dig, men kan inte interagera med dig. Du kan
banka på glasväggen men inte komma ut. Det är ensamt
där inne hela livet.
– Olivia, deltagare i realityserien Love on the Spectrum
EN HJÄRNA FÖDS. Tre veckor efter befruktning när embyrot är mindre än en millimeter bildas en fåra i det blivande fostret. Fåran täcks över och bildar ett rör, vars ena sida blåses upp till en bubbla. Den lilla bubblan är början till hjärnan. När ett barn med autism föds har hjärnan någonstans på vägen utvecklats annorlunda.
Orsaken till autism är biologisk och det finns en stark ärftlighet. Det är ett svårt forskningsfält eftersom många olika gener är inblandade. Barn ärver en genetisk sårbarhet för att utveckla autism. Men det krävs en viss mängd genetiska skillnader för att autism ska uppstå, så kombinationen av gener blir avgörande. Det gör att inte alla syskon i samma familj behöver bli autistiska.
Ibland finns den genetiska sårbarheten inte hos föräldrarna utan uppstår spontant i deras könsceller eller under fosterstadiet, men detta är ovanligare. Sådana genmutationer kan till exempel bero på att immunförsvaret överreagerar på en virusinfektion, stress eller trauma hos modern under graviditeten, hjärnskador eller vid födseln, föräldrarnas ålder eller att barnet föds extremt mycket för tidigt. Säkert är att ingen blir autistisk av vaccinationer eller uppväxtmiljö.
En annorlunda hjärna leder till ett annorlunda sätt att vara och fungera. Autism är ingen sjukdom. Det går inte att träna bort och det finns ingen medicin.
Idag får så kallat högfungerande autister, diagnosen autismspektrumtillstånd utan intellektuell funktionsnedsättning. Det som förut kallades Aspergers syndrom är sedan 2013 införlivat i termen autismspektrumtillstånd i diagnosmanualen DSM-5. Beteckningen Aspergers är på väg att försvinna men används ibland fortfarande. Ordet spektrumtillstånd avslöjar att många olika sorters varande ryms under samma paraply. Autismspektrumet är mycket brett och inkluderar både personer som har stora svårigheter och till exempel saknar språk, och personer som har krävande heltidsjobb. Man skiljer graden av autism åt genom en siffra mellan 1 och 3 som markerar hur stort stödbehov individen har, där 1 står för den lägsta graden.
Autism är nytt som namn och diagnos, men inte som upplevd erfarenhet. Det är ett tillstånd som alltid har funnits hos människan. Men genom historien har språket för att beskriva autistiska personer varit ett annat. De har kanske kallats ”inbundna”, ”excentriska” eller ”egna”.
Autism skär genom kategorier som ålder, klass, kön och etnicitet. Det finns världen över och yttrar sig på liknande sätt i skilda kulturer.
Autism debuterar tidigt, redan under första eller andra levnadsåret, och barn med autism växer upp till autistiska vuxna. Ändå handlar nästan all offentlig diskussion kring neuropsykiatriska diagnoser om barn och unga. Det är som om vi tror att autismen växer bort. Det gör den inte.
En annan, ännu starkare vanföreställning om autism är att det är ett manligt tillstånd. Bilden av den typiske autisten som en man har under lång tid delats av både forskningen och kulturen. Högfungerande autism, eller Aspergers syndrom, betraktades som en diagnos för pojkar och länge ansågs inte ens normalbegåvade flickor kunna ha autism. Man påstod att flickorna inte fanns.
Kring män med autism finns brett etablerade föreställningar, men den autistiska kvinnan är en person som vår samtid ännu inte känner.
I fiktionen – filmer, tv-serier och böcker – skildras den begåvade och socialt kantiga kvinnan som en kopia av den manliga nörden med likadana glasögon och samma intressen.
En autistisk kvinna som kan skriva en avhandling i teoretisk filosofi men måste tänka efter när hon ska skära en brödskiva, är en sällsynt figur i det allmänna medvetandet. Som samlar på tekoppar och vilar i ett dygn efter att ha träffat sina vänner. Som älskar djur men undviker ögonkontakt.
Den här boken handlar om henne. Om kvinnor med högfungerande autism.
Ordet högfungerande är omstritt. Motsatsen blir lågfungerande. Om jag hade haft en intellektuell funktionsvariation skulle jag inte ha velat benämnas som lågfungerande.
Att klassas som högfungerande betyder inte att man är en savant, som likt Dustin Hoffmans rollfigur i filmen Rain Man kan memorera evighetslånga serier spelkort. Det innebär bara att ens intelligens är genomsnittlig, eller över genomsnittet, att man klarar av att ha ett jobb och en någorlunda fungerande vardag.
Samtidigt behövs kategorierna för att förstå de många olika uttryck som autism tar sig. Forskning blir snårig om man använder ett och samma breda begrepp – autism – för olika grader av svårigheter. Termen högfungerande kan också bidra till att ta bort stigmat kring autism och motverka fördomen om att alla autister har en intellektuell funktionsvariation, för så är det inte. Mellan en och en och en halv procent av världens befolkning är autister. Drygt 75 procent av dessa har så kallad normal eller hög begåvning.
Fler än 100 000 svenskar har autism.
***
För att få diagnosen autismspektrumtillstånd behöver man uppfylla sju kriterier. Man ska ha svårigheter med social kommunikation och interaktion, till exempel svårt att anpassa sitt beteende i olika sammanhang. Man behöver också ha begränsade beteenden och intressen, till exempel vara rutinbunden, ha svårt för förändringar, ha starka specialintressen och vara över- eller underkänslig för sinnesintryck. Symtomen ska ha funnits sedan tidig barndom och påverka vardagen negativt.
I diagnoskriterierna talas det mycket i termer av svårigheter, men autism är bara ett annorlunda sätt att fungera. Samtidigt som autism som tillstånd har biologiska orsaker, är idén om autism en social konstruktion. Vore inte normen anpassad efter majoritetens hjärnor skulle etiketten autism inte finnas. Autism utmanar etablerade motsatspar som närvaro, respektive frånvaro, tystnad och tal, normalitet och avvikelse och hinder och tillgång.
Autisters mentalisering, förmågan att uppfatta sina egna och andras tankar och känslor, fungerar annorlunda. Att läsa av och tolka kroppsspråk och ansiktsuttryck kräver tankeprocesser. Det andra gör automatiskt får den som är autistisk göra intellektuellt. Det kan vara svårare att dra slutsatser om andras avsikter. Men den som tolkar kommunikation bokstavligt och missar dolda betydelser är också ofta en ärlig person som har ett starkt rättspatos.
Personer med autism tar emot och bearbetar information på ett annorlunda sätt. Man har lättare att se och fokusera på detaljer än sammanhang. Människor som inte är autister gör ofta tvärtom, de uppfattar helhet och sammanhang men kan missa detaljer.
Som autist har man också svårt med målinriktat beteende. Det kan vara svårt att komma igång med och avsluta saker och man använder gärna samma strategier eller gör på samma sätt i olika situationer. Neurotypiska personer, det vill säga de som inte har autism, kan flexibelt ändra strategi utifrån krav i en ny situation. Deras vardagsaktiviteter, som matlagning eller tandborstning, går ofta på rutin och kräver inte så mycket tankekraft eller energi.
Autister har ofta en så kallad ojämn begåvningsprofil. Man kan vara mycket kompetent inom ett område och samtidigt ha stora svårigheter inom ett annat. Detaljfokuset, specialintressena och envisheten kan i många situationer vara styrkor. Det svåraste brukar vara resten: socialt sampel, relationer och det dagliga vardagslivet.
Autistiska drag finns hos cirka var femte person. Men för att få diagnosen autism måste man uppfylla samtliga sju kriterier. I dagligt tal kan man mötas av kommentaren att ”alla människor är lite autistiska”, men det är ett missförstånd. Om du är en inbunden person som inte uppfyller resten av kriterierna är du inte autistisk, bara tillbakadragen.
***
Jag är tillbaka i Hagsätra och sitter mittemot psykologen i mottagningsrummet. Det är vårt andra möte. Det är sensommar och solskuggor på furubordet mellan oss. Genom det öppna fönstret hörs ljudet från en borr som hackar sig ned i asfalten på andra sidan motorvägen.
Nu ska utredningen börja. Psykologen tar fram en bunt skattningsformulär. De är lite föråldrade i synen på autism, säger han ursäktande, men kan ändå ge en bra fingervisning. Formulären går ut på att värdera hur väl olika påståenden stämmer in på mig. Jag ska fylla i dem till nästa gång vi ses.
Psykologen är medveten om att exemplen i frågorna är anpassade efter män. I de formulär som riktar sig till barn har man numera lagt till frågor för att bättre fånga upp flickor, men sådana saknas fortfarande i vuxenversionen. Han säger att vi kan gå igenom mina svar när jag är färdig om jag tycker att någonting är oklart.
Hemma gör jag arga marginalanteckningar.
Tycker jag om att spela spel? Nej, inte särskilt. Men jag förstår att det antagligen förväntas av mig som autist.
Jag lägger vanligtvis märke till registreringsnummer på bilar. Nej, verkligen inte, jag är inte alls intresserad av bilar. ”Mansfråga”, noterar jag i marginalen.
Jag är fascinerad av siffror. Nej.
Jag är inte särskilt road av att läsa skönlitteratur. Jo, i allra högsta grad.
Tycker jag om att samla information om kategorier av saker, till exempel bilmärken och olika sorters tåg? Nej. Vilket evinnerligt tjat om fordon.
Roas jag av sociala tillställningar och av att träffa nya människor? Jag förstår att jag väntas luta åt ett nej. Men jag tycker ju att sådant är rätt kul? Det tar visserligen enormt på krafterna, missförstånd mellan mig och andra uppstår ofta och jag måste vila länge efteråt, men jag har aldrig varit en komplett enstöring. Jag har alltid haft vänner.
Jag ser personen som frågeformuläret riktar sig till framför mig. En anemisk, manlig gamer som sällan lämnar lägenheten, samlar på läskburkar, kan lösa Rubiks kub på under en minut och entonigt mässar om kritaperioden. Jag tänker på de manliga rollfigurerna i tv-serier som Big Bang Theory och Atypical och andra killnördar i populärkulturen.
Skattningsformuläret bedömer mig utifrån hur manlig jag är.
De osynliga
Jag känner mig osynlig och exponerad på samma gång.
Känner ni också så?
– @daisycake65 på Instagram
SKULPTUREN STÅR GÖMD mellan två höga ekar. Den föreställer ett hopkrupet barn utan ansikte. Barnet sitter på huk med armarna tätt intill bröstet.
Inne i parkdungen i Vidkärr i Göteborg är höstlöven rostfläckiga och regnet strilar tyst. En naken gren sträcker ut sig över barnets huvud, som är vänt uppåt, som om det tittade på någon framför. Barnet är utlämnat till en osynlig, maktfullkomlig gestalt. När jag tornar upp mig över lilla Ensam förvandlas jag.
På den här platsen låg en gång ett av Sveriges största barnhem. Vidkärrs barnhem invigdes 1935 och hade plats för 200 barn mellan ett och sexton år gamla. Barnhemmet är en av den svenska folkhemserans skamfläckar.
När skulpturen Ensam invigdes i mitten av åttiotalet, tio år efter att barnhemmet stängt, fick den en plakett med texten: ”Under åren 1935 – 1976 har många barn mött kärlek och omtanke på Vidkärrs barnhem och fått en god start i livet.” De vuxna barnhemsbarnen protesterade. De berättade om misshandel, vanvård, kränkningar, tvångsmatning och sexuella övergrepp. En läkare och två föreståndarinnor pekades ut som särskilt drivande. Plaketten plockades bort.
Tusentals svenska barn bodde genom åren på Vidkärr och många utsattes för ett lika systematiskt som meningslöst lidande. En återkommande bestraffning var att bli inlåst och isolerad i upp till en vecka, eller duschad i iskallt vatten. Husen omgärdades av ett två meter högt stängsel med taggtråd. Barnen hade placerats på barnhemmet av barnavårdsnämnden i Göteborg.
Idag är alla husen borta, utom ett. Men de vuxna barnhemsbarnen glömmer inte. Ensam är smyckad som om skulpturen vore en gravplats. På marken bland de blöta löven har någon lämnat ett handmålat rosa hjärta med texten: ”Vad är meningen med livet om man tvingas in i destruktiv, nedbrytande ensamhet?”
I området ligger förskolor, äldreboenden och barn- och ungdomspsykiatri. Jag går från Ensam längs stigen genom parkdungen. På förskolans flätverksstängsel hänger barnens gummistövlar på rad. Inga barn är ute på gården, inomhus är lamporna släckta.
I ögonvrån ser jag ett ansikte i trä uppenbara sig på min högra sida. Det är en omkullvält stock som likt en jätte fallit framstupa och blivit liggande under en späd lönn. På trädjättens rygg står tre latinska ord skrivna: Contra spem spero. ”Jag hoppas, trots att inget hopp finns.” I hopplösheten hoppas jag, sa konstnären Hieronymus Bosch.
Är det ett fåfängt hopp, ett hopp mot bättre vetande? Eller är det ett budskap om förmågan att uthärda och aldrig ge upp? Konstnären som har skapat trädjätten lämnar ett tvetydigt meddelande till den som följer gångstigen från Ensam mot platsen där Vidkärrs barnhem en gång låg.
Det lådformade smutsvita huset, det enda kvarvarande från barnhemmet, är numera en sjukhusskola för barn och unga med svåra psykiatriska problem som vårdas på heltid av barn- och ungdomspsykiatrin. Byggnaden är så sliten att det är svårt att förstå att den är i bruk. I fönstren hänger trasiga persienner och urblekta gardiner, på övervåningen syns skolbänkar staplade mot fönstret. Men inne i en lektionssal är ljuset tänt och jag skymtar en dator och en väggklocka.
En höstdag år 1989 kom underläkaren Svenny Kopp hit till huset med de vita fasadplattorna för att börja arbeta för den välrenommerade barnpsykiatern Christopher Gillberg.
Svenny hade mött Christopher på en läkarkonferens där han bett henne att ansluta sig till det barnneuropsykiatriska projekt som han skulle starta. Nu var han i färd med att välja sina medarbetare.
Svenny Kopp blev en av de första läkarna i projektet och hennes uppgift var att utreda barn vars föräldrar hade sökt hjälp redan när barnen var tre, fyra år gamla. Till det före detta barnhemmet i Vidkärr kom barn från hela Sverige.
– Det var väldigt svårt mentalt funktionsnedsatta barn, säger Svenny Kopp när jag träffar henne på hennes nuvarande arbetsplats Gillbergcentrum på Kungsgatan i Göteborg.
Barnen var gravt autistiska och kunde ha självskadebeteende, sakna språk och vara svårt utvecklingsstörda. Alla slags barn utreddes. De flesta av barnen hade inte normal begåvning, som det kallades då, men det fanns också barn som hade det.
Sättet som man utredde barnen på, i skarven mellan 1980- och 1990-talet, påminde mycket om dagens utredningar men med skillnaden att läkarna inte hade tillgång till de autismspecifika instrumenten ADI och ADOS. Man gjorde psykologbedömning av barnen och observerade dem utanför och i skolan, bedömde tal och motorik och hade samtal med föräldrarna.
Majoriteten av barnen var pojkar, men det fanns också många flickor. Föräldrarna som sökte hjälp var oroliga för att flickorna var annorlunda – språkligt och utvecklingsmässigt. Bland de barn som hade stora kognitiva svårigheter var könsfördelningen jämnare. Men så fort det handlade om barn med så kallad normal begåvning gick det en flicka på tio pojkar. Plötsligt fanns flickorna inte.
Trots att flickorna utreddes på samma sätt som pojkarna ställdes diagnosen autism sällan på dem.
”Jag känner att det inte är autism”, var en vanlig mening som yttrades, berättar Svenny Kopp. Läkarna tyckte inte att flickorna passade in. Flickorna fick istället andra, mindre specifika diagnoser som semantisk-pragmatisk språkstörning eller inlärningssvårigheter.
Varför finns inga normalbegåvade flickor med autism, frågade sig dåtidens läkarvetenskap. Förklaringen som man tillgrep var att flickor måste ha en mer omfattande hjärnskada, en grav utvecklingsstörning, för att kunna utveckla autism.
Föreställningen om att flickor för att kunna få diagnosen autism var tvungna att ha en större neurologisk skada och kognitiv funktionsnedsättning än pojkar var därmed etablerad. Högfungerande autistiska flickor existerade inte. Men det trodde inte Svenny Kopp på.
Att hon själv var kvinna var avgörande för hennes ifrågasättande, säger hon idag, fyrtio år senare. Hon såg att kvinnors autism var en blind fläck för de manliga kollegorna och det provocerade henne.
– Jag tyckte att det verkade så fullständigt korkat att flickor inte skulle kunna ha en normal begåvning och samtidigt vara autistiska. Varför skulle autistiska flickor ha en större utvecklingsstörning än pojkar? Jag förstod inte förklaringen. Varför skulle det vara så?
Svenny Kopp hade varit aktiv i den feministiska rörelsen, engagerat sig i Kvinnohuset i Stockholm och bar sedan tjugofemårsåldern med sig ett feministiskt perspektiv.
Men hennes kollegor tänkte annorlunda. Många läkare och psykologer på den barnpsykiatriska kliniken baserade sina omdömen om flickorna på känsla, flickorna ”verkade inte ha autism”.
– Det här var under den psykodynamiska eran då allt var föräldrarnas fel, säger Svenny Kopp.
Så sent som på 1980-talet fick psykologistudenter lära sig att orsaken till autism hos barn var en känslokall mor. Neuropsykiatriska diagnoser var inte etablerade i det kollektiva medvetandet och inom barnpsykiatrin var den gängse synen att orsaken till autism och adhd inte var biologisk. Psykiatrin sökte i stället förklaringar i barnens omgivning och miljö och man inriktade sig på familjerelationer och familjeterapi. Under 1990-talet dominerade fortfarande det psykodynamiska synsättet.
Men Svenny Kopp gav sig inte. Hon samlade ihop flickorna som fanns på kliniken i Göteborg och undersökte dem noga. Alla utom en hade så kallad normal begåvning. Svenny Kopp följde utredningsmallen strikt utan att blanda in några känslor kring om flickorna ”verkade” autistiska eller inte. Det visade sig att samtliga flickor uppfyllde kriterierna för autism.
– När man slutade att känslomässigt ifrågasätta och bara var rätt upp och ned fyrkantig visade resultaten att flickorna ju var autistiska. Gör man gedigna utredningar, ställer rätt frågor och förstår funktionsnedsättningen så syns flickorna, säger Svenny Kopp.
Det var, och är, stor skillnad på att ha pojkar och flickor som patienter, säger hon. Trots att de autistiska flickorna kunde vara svåra att få kontakt med hade de en mjukare utstrålning och ”en flicknäpenhet”. De dominerade inte rummet på samma sätt som pojkarna.
– En pojke måste blidkas för att du ska få med dig honom, han blidkar inte dig. Han bryr sig inte om dig. Pojkarna gör som de vill, de är små herrar redan när de är tre år. Det är inte samma arbete med flickorna även om de har autism, säger Svenny Kopp.
– Flickan står blygt och väntar, oavsett om hon har autism eller inte. Om hon inte är extremt hyperaktiv, men inte ens då har hon samma dominansbeteende som pojkarna.
Men trots att flickorna uppträdde annorlunda i mötena med läkare berättade deras föräldrar om precis samma symtom som hos pojkarna. Flickorna hade svårigheter med förändring, kunde inte duscha, klarade inte av tandborstning, var kraftigt ljudkänsliga, fick stora utbrott hemma, sov dåligt och saknade kamrater. Det var ensamma flickor. De lekte inte med dockor, de klippte sönder dem eller satt bara och kammade dockornas hår. Några sorterade färgpennor i rader.
– Jag har aldrig trott att föräldrar kommer till en barnpsykiater för skitsaker, säger Svenny Kopp bestämt. Så roligt är det inte. Jag har trott att de kommer för någonting verkligt och jag har alltid tänkt att det är min skyldighet att ta reda på vad. Det är min inställning.
Tillsammans med sin chef Christopher Gillberg skrev hon den första vetenskapliga artikeln där de argumenterade för att det fanns många fler autistiska flickor än man tidigare hade trott. Gillberg och Kopp betonade att all autism inte såg ut som den som man observerade hos pojkar. Året var 1992 och artikeln publicerades i en ny europeisk tidskrift om barnpsykiatri. Med tiden har den blivit oerhört uppmärksammad och citerad.
Men på 1990-talet var det fortfarande kontroversiellt att sätta neuropsykiatriska diagnoser på barn. Motståndet mot att det skulle finnas biologiska orsaker till deras problem var starkt.
– Alla barn sades ha familjerelationsstörning eller stressreaktioner, eller något sådant, säger Svenny Kopp. Att det blir familjerelationsproblem på grund av barnets svårigheter förstår jag. Men det är inte orsaken. Tonårsproblem, kunde flickorna få som diagnos. Vad är det? Du vet, jag kunde bli vansinnig.
En glimt tänds i Svenny Kopps ögon, där vi sitter i hennes arbetsrum på Gillbergcentrum. Hennes hund tittar på oss från sin plats i hörnet.
– Christopher Gillberg är den som har räddat Norden från psykodynamisk undergång, säger hon.
Hon tystnar.
– Om inte han hade funnits undrar jag vart barnpsykiatrin hade tagit vägen. Han hade läst så väldigt mycket och förstod tidigt att han måste ha kontakter utomlands. Där fanns ett annat synsätt och en annan intellektuell nivå.
Enligt det psykodynamiska synsättet skulle barnens problem lösas med hjälp av olika terapiformer. Svenny Kopp betonar att delar av sådan behandling också kunde vara vettig, till exempel hade kuratorerna en betydelsefull roll i att stötta föräldrarna. Men synsättet ledde också till att ett barn med avföringsinkontinens kunde få gå i lekterapi från fem till nio års ålder, utan någon som helst effekt. Men terapin fortsatte eftersom man var övertygad om att metoden var den riktiga. Aggressiva pojkar fick stå vid snickarbänkar och banka på träbitar för att frigöra sig.
Terapiformen ”holding”, som gick ut på att man skulle hålla fast barn som skrek tills de gav upp, förekom inom barnpsykiatrin. Den är förödande för autistiska barn som kan uppleva fysisk beröring som mycket plågsam. Christopher Gillberg var tidigt emot metoden.
Svenny Kopp, som från början var psykoanalytiskt orienterad, säger att det tog henne två år att ändra sina egna tankemönster.
– Jag har full förståelse för att det inte är lätt.
Dåtidens barnpsykiatriker som var intresserade av hjärnans roll fick starta eller söka sig till nya kliniker. Svenny Kopp blev chef för en BUP-mottagning där man bestämde sig för att arbeta med diagnoser på barn. Hon fick med sig personalen som utbildades i nya undersökningsrutiner och barnen utreddes. Andelen barn som fick en neuropsykiatrisk diagnos vid mottagningen ökade markant, från 24 till 45 procent under en femårsperiod. Parallellt fortsatte hon sin forskning om flickor.
Utan Christopher Gillbergs stöd tror Svenny Kopp att hennes forskning varit omöjlig. Han var vidsynt och nyfiken och uppmuntrade henne. Men hon har också mött motstånd i forskarvärlden.
***
Vid nästa besök hos psykologen i Hagsätra lämnar jag in de ifyllda frågeformulären. Vi går igenom dem tillsammans och jag märker ord men han har tålamod. Han säger att jag i tanken kan byta ut exemplen med bilar, spel och tåg mot annat. Det spelar ingen roll vilka intressen man har haft, det viktiga är att få en bild av hur intensivt man har ägnat sig åt dem.
Intellektuellt förstår jag att han har rätt, men varför alls ha exempel i frågorna då, tänker jag surt. Autister tolkar ju allting bokstavligt. Står det ”bil” tänker jag inte att det också kan betyda ”musik”.
Han frågar om min barndom och jag minns hur jag lärde mig allt om fåglar. På rasterna i lågstadiet satt jag i skolbiblioteket och memorerade arterna i min fågelbok. Någon användning för kunskaperna fick jag aldrig på Östermalm i Stockholm där jag bodde, där fanns bara gråsparvar. Men jag fantiserade om albatrossens väldiga vingbredd och drömde om att resa till Grönland för att få se lunnefåglarna med sina pliriga ögon och randiga näbbar. Jag läste boken Måsen – berättelsen om Jonathan Livingston Seagull och önskade att jag var den outtröttliga fiskmåsen som envist fortsatte öva störtdykningar från himlen.
Jag var besatt av läsning, avverkade flera böcker om dagen, gömde dem i skolbänken och läste om mina favoriter så många gånger att jag lärde mig dem utantill. Om jag var hembjuden till en kompis som hade en välfylld serietidningshylla satte jag mig på golvet och läste och glömde att prata med henne.
Psykologen undrar hur jag delade med mig av mig själv till andra.
– Jag har aldrig pratat om mig själv. Men jag kan inte minnas att någon har frågat heller.
– Inte ens hemma? Vad som hände i skolan idag och sådant?
– Nej. Mina föräldrar frågade inte så mycket. Men jag tyckte inte heller att jag hade något att säga. Jag skrev dagbok i stället.
Jag minns tre ljud från mitt barndomshem. Det ena är tystnad. Det andra är dånande klassisk musik. Det tredje är knakande från parketten när någon rörde sig i våningen. Där finns knappt något tal, inga röster som pratar. Pappa läser i sin fåtölj, mamma i sin säng. Hon arbetar där i sängen, i sitt nattlinne omgiven av högar av uppslagna böcker. Ibland talar hon i telefon med sin syster eller någon väninna men då använder hon så låg röst att jag inte förstår att det pågår ett samtal förrän jag öppnar dörren till sovrummet som hon har stängt om sig. Det händer att jag gömmer mig under ett bord och skriver ned allt hon säger under telefonsamtalet men efteråt kan jag inte tyda anteckningarna.
När hon kommer ut värmer hon middagen i ugnen. Pappa kommer hem sent från jobbet, men det är fredag och då får vi fin mat som mamma har handlat på Östermalmshallen, möra tjocka köttbitar med bearnaisesås. På mammas femtioårsfest håller pappa ett tal där han säger att hon är den enda kvinna han känner som köper färdiglagad stekt potatis. Sen går han fram och kysser henne på kinden.
På fredagarna har pappa med sig vin hem, det är hans uppgift att gå på Systembolaget till helgen. Mamma vill att han ska servera henne vinet vid middagsbordet, men han förlorar sig ofta i någon historia och glömmer bort att fylla på hennes glas. Hon knackar lätt på glasets kant, hans hand skakar när han häller upp, han spiller några droppar på duken. Mamma suckar. Hon står inte ut med fläckar. Men en stund senare är saken glömd, de har flyttat in i vardagsrummet och sitter runt soffbordet och lyssnar på italiensk opera.
– Kan jag få litet mer kiss? säger mamma fnittrande och sträcker sitt tomma vitvinsglas mot pappa.
Jag känner ilskan stiga inom mig, det stockar sig i halsen. Jag tycker inte om när hon gör så, använder orden fel. Hon kallar nästan ingenting vid dess rätta namn. Allt är omgjort efter hennes egna associationer och reglerna för vad sakerna ska heta har hon bestämt själv utan att inviga mig. Det tar tid för mig att tolka vad orden egentligen betyder. ”Kulor” betyder pengar, ”kärran” är bilen och ”koutsöndring” mjölk. Det sistnämnda förstår jag är ett skämt från morfar som kommer från Göteborg. Hon pratar i en blandning av slang, svordomar, svåra ord och citat som låter gamla. Om jag gnäller för mycket svarar hon ”Such is life” eller att livet inte är till för att njutas, det ska uthärdas och genomlevas. Det har någon som heter Schopenhauer sagt.
Ibland kommer gäster. Andra gifta par, de kallas för justitieråd, docent eller dekan. Vid sådana tillfällen förstår jag att min mamma är rolig.
– Hur är rättsläget? frågar hon dem när de tar av sig ytterrockarna i hallen. De skrattar.
Runt middagsbordet ligger ett dovt mummel, men mammas röst bryter igenom och jag hör henne säga något som låter som en pisksnärt, det blir tyst en sekund och sedan vrålar gästerna av skratt.
Jag ligger i min säng och lyssnar till ljudet från matsalen, det låter som Cosby. Jag fingrar på en bok på nattduksbordet, den som fyller mig med stum fasa. Det är en samling folksagor och i den finns historien om den brinnande handen, om de två männen utklädda till kvinnor som kommer till ett värdshus en sen natt och tänder eld på en död mans hand. Jag öppnar en glipa i boken och kikar in i berättelsen om pigan som förtvivlat försöker släcka elden, men ju mer vatten hon häller på den avhuggna handen desto högre flammar lågorna. Handens trollkraft bedövar värdshusets gäster som faller i dvala. Jag stoppar undan boken och blundar för att slippa se ansiktet som tar form på väggen.
Och handen brann och gjorde så att människorna i huset sov som om de hade varit döda, så djupt att de inte kunde väckas.
Psykologen skriver på sin dator. Så tittar han upp.
– Just det. En följdfråga här är om du vanligtvis känner ett behov av att dela med dig av dina upplevelser till andra. Eller är det inte så viktigt?
– Om det inte har hänt något speciellt tänker jag att jag inte har något att berätta. Jag vet inte vad det skulle vara riktigt.
Jag är osäker på om jag förstått frågan.
– Är det funktionen att ge information som är intressant eller kan funktionen vara en annan?
– Man måste ha något att säga. Och det kanske betyder att det ska ha hänt något ovanligt, eller att man har en spännande tanke. Det måste liksom vara något.
– Men det var inte riktigt det som var frågan, utom om du vanligtvis känner ett behov av att dela med dig av dina upplevelser till andra? Om det behovet finns hos dig?
– Nej, nej, det gör det inte.
– Så då är det bara som en del av ett spel som du gör det? För att man ”ska” göra det, förväntas göra det?
– Ja. Jag tänker att allt finns inom mig.
Kylskåpsmödrar och
heliga dårar
– Tror du att du såg kungen som en faderssymbol och
damen som en mor?
– De är bara schackpjäser.
Schackmästaren Beth Harmon intervjuas i dramaserien
The Queen’s Gambit
EN SEPTEMBERDAG ÅR 1731 på den franska landsbygden i närheten av byn Songy hörde en grupp bönder märkliga ljud från ett äppelträd. Uppe i trädkronan såg de konturerna av något som liknade ett vilt djur. Det var först när bönderna hade lyckats locka ned varelsen på marken som de upptäckte att det var en ung kvinna. Hon var täckt av smuts och klädd i trasor och djurhudar. I stället för att tala gav hon ifrån sig höga skrikande läten. Bönderna gav henne en död kanin. Med några snabba handgrepp flådde hon den och åt upp den rå.
Legenden döpte henne till ”den vilda flickan från Champagne”. Flickan hade överlevt ensam i skogen i tio år där hon fiskat och jagat fåglar och grodor. Hon sades kunna springa otroligt snabbt och ha en oerhört skarp syn.
I över 250 år betraktades berättelsen om den förvildade flickan som en myt, men tack vare enträgen arkivforskning fann man i början av 2000-talet belägg för att den är sann. Hon har funnits. Forskare spårade hennes födsel till omkring 1712 i närheten av nuvarande Wisconsin i USA och fann att hon tillhört den amerikanska ursprungsbefolkningen och sålts som slav till en fransk kvinna.
Det är osäkert hur flickan senare kom till Frankrike, men hon tros ha varit med på ett skepp som sattes i karantän i hamnen i Marseille efter ett utbrott av pesten. Ingen passagerare tilläts lämna fartyget men den nioåriga flickan rymde ut i den provensalska skogen. Så tog hennes tio år långa ensamhet sin början.
Efter att bönderna i Songy hade hittat henne skickades hon till sjukhus i Paris och fick namnet Marie-Angélique Memmie Leblanc. Hon flyttade till ett kloster, där nunnorna lärde henne att läsa, skriva och tala franska. Mot slutet av sitt liv levde Marie-Angélique i Paris där hon hade inflytelserika vänner, som hertigen av Orléans, men hon lärde sig aldrig att uppskatta tillagad mat. Försäljningen av en skrift där hon berättade om sitt liv skänkte henne en del inkomster. Hon fick också stöd av den franska drottningen. Marie-Angélique Leblanc avled 1775, sextiotre år gammal.
Den västerländska historien är fylld av berättelser om förvildade barn som överlevt ensamma i naturen innan de har återförts till civilisationen och blivit föremål för vetenskapens intresse. Fram till 1900-talet handlar historierna nästan uteslutande om pojkar, som till exempel Peter från Hameln, indiske Dina Sanichar som sägs ha inspirerat Rudyard Kipling till romanfiguren Mowgli i Djungelboken, Victor från Aveyron och Kaspar Hauser som dök upp i Nürnberg 1828 och senare mördades. Marie-Angélique Leblanc är det kvinnliga undantaget.
Bakgrunden till att barnen stöttes ut ur familjegemenskapen var att de uppvisade egenskaper som vi idag skulle kalla autistiska. Samtliga saknade mänskligt språk när de hittades, somliga lärde sig så småningom tala, Marie-Angélique Leblanc var ett av få ”vilda barn” som även lärde sig att läsa och skriva.
Dåtidens intresse för de förvildade barnen var stort, de betraktades som spännande kuriositeter och kring dem vävdes romantiska myter om ädla vildar, och djurens och naturens högre sanning. De franska naturalisterna beundrade ”naturligheten” i själen hos den människa som visserligen var okunnig och vild, men också ren, trogen sig själv och fri från hyckleri.
I verkligheten hade barnen ofta misshandlats innan de övergavs och den civilisation som de återfördes till stämplade dem som imbecilla. De sågs ofta som immuna mot kultur, som ställdes i motsats till den natur där de hade levt isolerade.
***
Autistiska människor har alltid funnits, men som begrepp föddes autism först i början av 1900-talet. Autismens historia speglar de synsätt och föreställningar som har omgärdat människor vars hjärnor utvecklats annorlunda, och som därför delar ett antal gemensamma sätt att vara. Den berör frågor om kunskapsinhämntning, seende, språk och varseblivning.
De tidigaste kända beskrivningarna av autism kommer från 1200-talet och handlar om den italienske franciskanermunken broder Ginepro, en av gråbröderna kring den helige Franciskus. Broder Ginepro var, enligt källorna, mycket upptagen av detaljer. Han tolkade kommunikation bokstavligt, vilket ledde till upprepade missförstånd mellan honom och ordensbröderna. När broder Ginepro på en pilgrimsresa skulle välkomnas av en procession i Rom fixerade han sig istället i flera timmar vid en gunga tills välkomstkommittén tröttnat och gett sig av.
De religiösa källorna visar att det redan vid denna tid fanns medvetenhet om att vissa personer besatt en specifik kombination av egenskaper, såsom repetitiva intressen, bokstavlighet, detaljfokus och svårigheter att uppfatta sociala förväntningar.
Kristendomen har också historiskt betraktat människor med avvikande beteende som heliga dårar. Det har gällt autister, epileptiker och samhällets utstötta av alla sorter. Den heliga dåren ansågs stå närmare Kristus än andra och levde efter egna regler. Han kunde vara en som Kristus talade direkt genom. Några av de heliga dårarna var stumma, andra talade i gåtor. De kunde säga precis vad som helst till vem som helst, utan hänsyn till sociala konventioner, vilket gjorde dem beundrade och fruktade. Deras udda uppträdande tolkades inte nödvändigtvis som galenskap utan som helighet.
Forskaren Horace Dewey, som själv hade en autistisk son, tycker sig se tecken på autism i ryska 1500-talsbeskrivningar av heliga dårar. I sin artikel ”The Blessed Fools of Old Russia” studerar han och medförfattaren Natalia Challis ett trettiotal heliga dårar som alla hade helgonförklarats av den rysk-ortodoxa kyrkan. Bland annat berättar de om helgonet Vasilij den välsignade, som givit namn åt Vasilijkatedralen på Röda torget i Moskva. Vasilij, som föddes cirka 1468, var en skomakarlärling som fann Gud och i sann Robin Hood-anda började stjäla för att skänka till de fattiga. Det sägs att Vasilij ofta gick runt naken vintertid, tyngd av kedjor och likgiltig för egna behov såsom hunger och sömn. Han fick sedermera stort inflytande över tsaren Ivan den förskräcklige och kritiserade denne för grymhet och bristande uppmärksamhet under gudstjänsten.
Fallbeskrivningarna av pojkar och män med autistiska drag fortsätter att återkomma under tidigmodern tid och in på 1800-talet, medan flickor och kvinnor lyser med sin frånvaro. Ett sällsynt undantag är den brittiska psykiatrikern John Haslam som år 1809 beskriver en tvåårig flicka som förlorat talförmågan efter att ha tillfrisknat från smittkoppor.
Under första hälften av 1900-talet utvecklades barnpsykiatrin som forskningsfält och allt fler kom att intressera sig för barn med avvikande beteendemönster. Men den tidiga autismforskningen utgick helt från pojkars beteenden, vilket ledde till att diagnoskriterierna anpassades efter pojkar.
***
Den österrikiske barnläkaren Hans Asperger brukar tillskrivas upptäckten av det syndrom som uppkallades efter honom. 1944 publicerade han en avhandling med titeln De autistiska psykopaterna i barndomen.
Hans Aspergers tidiga iakttagelser baserades på fyra pojkar som han hade mött. Han skrev att pojkarna led brist på empati, hade svårt att skapa vänskapsrelationer, förde ensidiga samtal, absorberades av sina specialintressen och rörde sig klumpigt.
Kort efter andra världskrigets slut blev Asperger chef för barnkliniken i Wien, där han stannade i tjugo år. Med tiden lade han märke till att några av de barn han behandlade senare blev mycket framgångsrika i sina yrkesliv tack vare sina speciella intressen. Han kallade dem ”små professorer”. En av hans patienter, Fritz, blev professor i astronomi, en annan var den österrikiska författaren och Nobelpristagaren Elfriede Jelinek. Som barn brukade hon springa från rum till rum i lägenheten i timmar, vilket gick hennes mor på nerverna. När Jelinek var sex år gammal tog modern med henne till Asperger.
– Ja, jag var en Aspergerpatient, säger Jelinek i en intervju från 1995. Jag var ingen Asperger-autist, men inte långt ifrån.
Hans Asperger konstaterade att den unga Elfriede behövde ett lämpligt utlopp för sina inre spänningar, vilket senare kom i form av musik och skrivande.
I samma intervju kallar Elfriede Jelinek moderns beslut att utsätta henne för olika terapeutiska behandlingar och isolering i lägenheten för ”ett brott”.
– I stället för att låta mig leka med jämnåriga utomhus placerade min mor mig i sällskap med allvarliga neurotiker och psykopater.
På 1970-talet återupptäcktes Hans Aspergers tidiga studier av den brittiska läkaren Lorna Wing som myntade begreppet Aspergers syndrom. Lorna Wing hade själv en autistisk dotter, Susie, och kom att ägna sitt yrkesliv åt forskning om autism. Hon vidareutvecklade Hans Aspergers forskningsresultat och publicerade egna fallstudier. 1994 blev Aspergers syndrom en officiellt erkänd diagnos.
År 2018 presenterade historikerna Edith Sheffer och Herwig Czech, oberoende av varandra, belägg för att Hans Asperger samarbetat med nazisterna under andra världskriget och varit delaktig i att skicka dussintals funktionsvarierade barn i döden på den fruktade kliniken Spiegelgrund som användes för nazisternas dödsprogram. 800 barn mördades på Spiegelgrund mellan 1940 och 1945.
Asperger var aldrig medlem i nazistpartiet men i flera organisationer som stod partiet nära. Han stödde öppet tvångssteriliseringar och belönades med karriärmöjligheter av nazisterna tack vare sitt medlöperi. Detta samtidigt som han offentligt framställde sig själv som en motståndare till nazismen och verkade som respekterad läkare fram till sin död 1980.
Den nya kunskapen om Hans Asperger sände chockvågor genom autismvärlden, men 2018 hade Aspergers syndrom redan införlivats i termen autismspektrumtillstånd, så en debatt om huruvida diagnosen borde byta namn uteblev.
***
De tidiga autismforskarna försökte besvara frågan vad beteendet hos de autistiska barnen berodde på. Var orsakerna biologiska eller psykologiska, naturen eller omvårdnaden? Hade barnen fötts autistiska eller blivit det på grund av sin omvärld?
De valde den psykologiska förklaringen. Parallellt med Asperger arbetade den amerikanske läkaren Leo Kanner med liknande forskning i USA. När Kanner på 1950-talet mötte mödrar och deras barn tyckte han sig lägga märke till ett avvikande beteende hos mödrarna. Han uppfattade dem som känslokalla gentemot sina barn och drog slutsatsen att detta uppträdande hade fått barnen att skärma av och gå in i isolering. Det var alltså mödrarnas fel att barnen blivit autistiska, resonerade Kanner. Tanken att mödrarna själva möjligen hade autism och att orsaken därmed kunde vara biologisk slog honom inte. Idag är det väl inte en alltför vild gissning att många av dessa mödrar själva var autistiska och att deras uppträdande misstogs för känslokallt av Kanner.
Forskningen om autism blev en produkt av sin tid. Den växte fram parallellt med psykoanalysen där patientens barndom var av stor betydelse.
Redan före Asperger och Kanners tid fanns det dock en betydelsefull kvinnlig läkare som sökte andra förklaringar. Kanske borde vi istället för Aspergers tala om Sukharevas syndrom. Den ryska läkaren Grunya Sukhareva beskrev nämligen autism knappt två decennier före Leo Kanner och Hans Asperger. 1924 mötte hon en tolvårig pojke på kliniken i Moskva där hon arbetade. Pojken var inbunden och rörde sig långsamt. Han var ointresserad av att leka men verkade mycket intelligent och föredrog vuxnas sällskap. I sin diagnos beskrev Sukhareva pojken som ”introvert, med en autistisk läggning inåt i sig själv.”
Termen ”autistisk” var ny i psykiatrin. Ett decennium tidigare hade den schweiziska forskaren Eugen Bleuler myntat begreppet för att beskriva schizofrena patienters undandragande från världen. Genom studier av fler pojkar med liknande beteende byggde Grunya Sukhareva ut begreppet ”autistisk” och 1925 publicerade hon en artikel med sina resultat.
– Hon mer eller mindre beskriver kriterierna för autism i den nuvarande diagnosmanualen DSM-5, säger psykiatern Irina Manouilenko.
Jag träffar Irina Manouilenko i ett folktomt Stockholm en våreftermiddag under coronapandemin. Hon flyttade till Sverige i mitten av 1990-talet och har disputerat på ämnet autismens biologiska orsaker vid Karolinska institutet. Hon berättar entusiastiskt om hjärnscanningens möjligheter och Grunya Sukharevas historia.
I Ryssland är Sukhareva ett av de stora namnen inom barnpsykiatrin, men på grund av den sovjetiska isoleringen förblev hennes upptäckter okända i väst. Bara en bråkdel av 1900-talets forskningsresultat i Sovjet översattes till andra språk än tyska.
Grunya Sukharevas forskning om autism översattes inte till engelska förrän 1996, femton år efter hennes död, efter att en brittisk psykiater råkat hitta hennes artikel på tyska.
Irina Manouilenko tror att Hans Asperger mycket väl kan ha läst Grunya Sukhareva, som förutom kvinna också var jude, och valt att inte citera hennes arbete.
Sukhareva var på många sätt före sin tid. Medan Hans Asperger trodde att autism berodde på uppväxten och kunde botas med terapi, såg hon tillståndet som medfött och neurobiologiskt, kopplat till hjärnans utveckling. Hon menade att områden som lillhjärnan, de basala ganglierna i storhjärnan över hjärnstammen, och frontalloben kunde vara inblandade. Vilket är precis vad nutidens hjärnscanning visar, säger Irina Manouilenko.
Och den på 1940-talet så populära övertygelsen att autism berodde på känslokalla mödrar trodde Grunya Sukhareva aldrig på.
Föreställningen om så kallade kylskåpsmödrar blev sorgligt nog seglivad inom psykiatrin. Kanske är det forskningens tidiga idéer om autism som orsakad av föräldrarna som gör att vi fortfarande, än idag, oftast talar om barn och ungas autism och glömmer bort de vuxna. Trots att vi vet att autistiska barn växer upp till autistiska vuxna, och att tillståndet är livslångt.
Den försjunkna
När uppmärksamheten når sin högsta styrka är den
detsamma som bön.
– Simone Weil, Tyngden och nåden
JAG GÅR MED i en Facebookgrupp som riktar sig till kvinnor med autism och postar en fråga om vilka specialintressen de drygt tvåtusen medlemmarna har. Svaren väller in och två olika kategorier utkristalliserar sig direkt: djur och kreativitet. Kvinnorna i gruppen målar, virkar, gör smycken, skriver, ägnar all tid åt sina kaniner, jobbar som hundpsykologer eller med islandshästar.
Barnpsykiatern och överläkaren Svenny Kopp märkte tidigt i sin forskning att de autistiska flickornas intressen skilde sig från pojkarnas.
– Ingen flicka var intresserad av sprängmedel eller flygplan, säger hon. Men de hade andra intressen. Ofta fanns en koppling till något socialt. Det kunde handla om djur eller kända personer. Jättemånga målade och konstruerade saker. Det var väldigt mycket pyssel.
En orsak till att flickor inte diagnosticerades med autism lika ofta som pojkar var att de ansågs sakna specialintressen. Psykologer betraktade länge inte flickors specialintressen som ”riktiga”, vilket bidrog till att flickors autism osynliggjordes.
– Man var förblindad av pojkarnas specialintressen. Om en flicka samlade på My Little Pony och hade 75 stycken såg man inte detta som ett specialintresse, säger Svenny Kopp. De manliga läkarna frågade inte om My Little Pony. De letade efter specialintressen som de själva kunde identifiera sig med.
Orsaken tror Svenny Kopp är att flickor inte har värderats lika högt som pojkar, men också en ovilja att erkänna skillnader mellan könen.
– Det har varit tabu att förstå att vi är olika, att vi har olika intressen och inte fungerar riktigt på samma sätt.
***
I en samtidsspaning på Dagens Nyheters kultursida (2020-02-09) skriver Kristofer Ahlström om sitt nyväckta intresse för styrketräning. Han har blivit besatt av varje liten detalj som rör muskelstyrka och kopplar sitt intensiva intresse till skillnader mellan könen. Varför är det bara män som låter sig uppslukas av sina intressen bortom sans och förnuft, frågar han sig och tar sig själv och sina bekanta som exempel.
Texten handlar egentligen om medelklassleda, konsumtionshets och tävlingsmani hos ett fåtal stockholmare av manligt kön. Men med hjälp av manlighetsforskare som svepande uttalar sig om ”bilden av manlighet” vidgas artikelns slutsatser till att omfatta alla män.
”Varför är det inte lika vanligt att kvinnor går all in i något smalt intresse?” frågar texten. I jakten på svaret formuleras en genusanalys som låter som om Sverige fortfarande vore befolkat av hemmafruar. Eftersom kvinnor tjänar mindre har de inte råd att köpa dyra utegrillar och kosttillskott och de har heller inte tid med detta eftersom de måste ta hand om hemmet.
I de intervjuade manlighetsexperternas tankevärld är intressen liktydigt med hobbies som män ägnar sig åt. Bryr man sig inte om dyra materialsporter har man således inga intressen.
Samma dag som Dagens Nyheter slår fast att enbart män förlorar sig i sina intressen publicerar Expressen ett reportage om tolvåriga Märta Evertsson som älskar käpphästar. Hon tillverkar dem själv på löpande band och har nu sytt så många att de inte längre får plats hemma.
Hobbyn käpphästtillverkning uppskattas ha över 10 000 utövare i Sverige, varav majoriteten är flickor i åldern tio till arton år.
***
I lägenheten i Rågsved hänger bilder på Marilyn Monroe överallt på väggarna. Två katter bligar misstänksamt i ett hörn. ”Aspergerkatter”, säger Carolina Alexandrou, trettioett, medan hon häller upp kaffe i två muggar.
Hon har en tatuering av Marilyn Monroes ansikte på överarmen.
– Jag har alltid känt en dragning till henne. Hon har varit mitt specialintresse. Visst, hon är vacker och så. Men det jag läste om hennes historia, det hon var med om, var viktigare. Jag kunde känna igen mig i mycket och identifiera mig med hennes mående. Hon mådde ju psykiskt dåligt. Och hon blev inte accepterad och uppmärksammad för den hon egentligen var.
Carolinas kille Roberto ligger på soffan i vardagsrummet och tittar på sin mobil. Om några veckor ska han och Carolina åka och se en stor Marilynutställning i Örebro. Biljetterna är en födelsedagspresent från Roberto.
Själv började Carolina känna ångest i elvaårsåldern. Den slog rot i henne och blev kvar. Som barn kände hon sig alltid annorlunda.
– Det var något med mig som jag inte fick grepp om.
Hon passade inte in bland de andra tjejerna i sin ålder, hade inte samma intressen som dem och förstod inte de sociala spelreglerna. I mellanstadiet började Carolina isolera sig. Hon föredrog att sitta hemma och läsa böcker och brydde sig inte om att skaffa vänner. Hon kände sig inte hemma i Vårby gård och Skärholmen där hon bodde och upplevde att hon inte hörde till i sin egen familj. Hennes föräldrar förstod att något var fel, men visste inte hur de skulle hjälpa henne. Besök hos BUP och skolkuratorn ledde ingenstans.
I högstadiet gick Carolina en kombinerad ishockey- och kulturklass och ägnade sig åt sitt stora intresse dans. Hon tränade för mycket och började kontrollera sitt matintag.
– Jag åt väldigt lite och var rädd för att bli tjock. Om det var köttbullar till lunch bestämde jag mig för att jag fick äta max två.
Carolina tappade i vikt, men inga vuxna runt henne märkte något. I skolan led hon av stöket och den höga ljudnivån.
– Ett klassrum fullt av ishockeykillar, du kan ju tänka dig. Det var en mardröm.
– Jag minns att jag försökte lära känna nya klasskompisar, men i efterhand har jag fått veta att de bara umgicks med mig av medlidande. Jag pratade inte som de, använde inte samma slang. De såg mig som omogen och barnslig. Jag var som ett barn ända upp till att jag var sexton år. Jag var inte alls intresserad av killar förrän jag blev kanske arton. Jag var ett Harry Potter-fan som satt hemma och läste.
Hennes jämnåriga klasskamrater läste inga böcker. Carolina tyckte om bokstäver men hade svårt med siffror. Hon gick om fjärde klass och i högstadiet klarade hon inte matten utan fick läsa ett års förberedande studier innan gymnasiet.
Sedan blev det scengymnasium med inriktning på musik. Carolina fick en vän som tog henne under sina vingar och lärde henne hur hon skulle bli mer social.
– Hon lärde upp mig. Jag var väldigt tystlåten men hon fick mig att öppna mig. Jag visste inte hur man skulle prata med folk, vad man kunde och fick säga. Jag hade jättesvårt för skämt.
I samma veva upptäckte hon alkohol som ångestdämpare. Under en period hamnade hon i fel umgänge och festade för mycket. Skolarbetet blev lidande och betygen sjönk.
– Alkoholen var som en magisk dryck som gjorde mig mer social. Plötsligt kunde jag prata med folk utan att känna ångest och hela tiden tänka på vad jag gjorde. Men det blev destruktivt sedan.
Relationen med de nya vännerna ebbade ut och Carolina blev ensam igen. Hon tog studenten med ofullständiga betyg och skrev in sig på arbetsförmedlingen.
Sedan började sökandet efter en plats och en bransch som kunde passa henne.
***
Hemma hos Linn Sundberg, trettioett, i Falköping räknar jag till 25 tavlor i olika nyanser av grönt i de kartonger som hon visar mig. Linn är konstnär och ett av hennes specialintressen är nordisk folktro. På väggarna i den mörka lägenheten med snedtak hänger John Bauer-bilder, på borden står grupper av troll, skogsväsen och oknytt i tovad ull, i hörnen lådor fyllda med mossa. I bokhyllan finns serien Bland tomtar och troll.
Linn säger att hon känner sig mer hemma i skogen än någon annanstans.
– Det är ju litet konstigt att säga, men jag har aldrig riktigt känt mig mänsklig. Jag har aldrig identifierat mig så mycket med andra människor, jag har alltid känt mig annorlunda och lite som en alien. Jag känner mig mer hemma bland väsen än i samhället, som det ser ut idag.
Färgen grön gör henne lugn och går igen i all hennes konst. Hon har prövat att använda andra färger, men alltid återvänt till det gröna. Det konstnärliga arbetet hjälper henne att reglera sin energi och dämpar ångest och övertänkande.
– Det är lite som att gå ut i skogen och sätta sig där.
Hon skapar sina gröna målningar med metoden acrylic pouring, blandar ut akrylfärg med lacklim och använder silikonolja för att få olika effekter när färgen flyter ut. På tavlan ser det ut som runda celler som öppnar sig. Hon målar akvareller också, bilder av små knölar som liknar rötter. En rot är autist och har en uppdragen hoodieluva och hörlurar.
Linns skogsväsen är multimaterialkonst. Hon fyndar material på Tradera och second hand, gör figurer av pinjekottar, hyllor och lampor av trädsvampar, tickor från döda träd, masker av mossa och självlysande färg. Hon syr också.
Hon visar sina figurer. Kottfolket lever i skogen och vaktar kronan och tronen i väntan på den rättmätiga arvingen som ska komma. Detaljarbetet är omsorgsfullt.
En figur har en ledad kropp, där halsen är gjord av en kökskran och kroppen fylld med aluminiumfolie och formad av mjuk plastlera. Ben och armar består av sladdhållare av skumgummi med ståltråd i och tovad ull omkring, byxorna är sydda i filt.
– Det är något slags skogsvarelse, jag ser framför mig hur den springer omkring och hjälper djur som har fastnat i taggtråd. Och att den samlar fina kristaller och användbara saker i skogen.
Den har en liten kniv, gjord i lera med floristtejp lindad runt och en väska med en selenitsten i. Väskan består av tyg från en gammal handväska som Linn har sparat i tolv år.
– Jag hoardar ganska mycket kläder och tyger eftersom det går så mycket i perioder vad jag är bekväm med att ha på mig och det har visat sig otroligt användbart.
Linns hjärna jobbar snabbt och hon får ständigt nya idéer, men säger att hon behöver hjälp med att begränsa sig.
– Jag får så många bra idéer men man kan inte göra allt. Det kan vara väldigt stressande att ha så många tankar. Jag har svårt att rikta in mig.
Men när hon hittar fullt fokus kan resultatet bli otroligt.
Hon gapar och räcker ut sin kluvna tunga.
– Bedövningen släppte på tåget mellan Stockholm och Eskilstuna så jag satt och dreglade blod i en servett. Jag hade jättemycket packning, det var i januari och jag kunde inte prata så jag kunde inte ringa taxi och fick släpa väskorna i snön. Det var ett dreglat blodspår i två, tre kilometer från stationen.
Linn träffade sin nuvarande sambo hemma hos en gemensam kompis när hon återhämtade sig från tungingreppet. Han satt och gjorde musik på sin dator och hon skrev lappar till honom medan hon dreglade blod i en burk.
Linn har en praktikplats på konstgalleriet Rizoma i stan. Hon går på så kallad daglig verksamhet för personer med neuropsykiatriska diagnoser, men har inget jobb. Det har aldrig riktigt fungerat. Men hon får habiliteringsersättning för att arbeta på galleriet som drivs av en ideell förening. Kommunen betalar galleriets lokalhyra och ger ett litet verksamhetsstöd.
Tidigare har hon haft aktivitetsersättning, vilket man kan få fram tills man fyller trettio. Hon har nu så kallad sjukpenning i särskilda fall. Det finns som alternativ om man fortfarande behöver stöd men det inte är fastställt att man inte kommer att kunna ta sig ut på arbetsmarknaden.
I perioder är Linn så uppslukad av sitt skapande att hon glömmer att äta och gå på toaletten. Men det kommer också perioder då hon mår sämre. Då spelar hon tv-spel för att slippa tänka.
– Känner du till sägner om bortbytingar? frågar Linn mig plötsligt när vi står och tittar på hennes samling av böckerna Bland tomtar och troll. Jag nickar.
– De var barn som man trodde att trollen hade bytt ut, fortsätter hon. Ett barn beter sig ”normalt” när det är litet. Men när det blir äldre börjar det bete sig lite underligt och då är det trollen som har bytt ut barnet mot en trollunge. Har du tänkt på det i relation till autism?
***
I boken Troll och människa skriver folklivsforskaren Ebbe Schön att den gamla svenska folktrons sägner om bortbytingar var ett sätt för människor att förklara barn som var annorlunda. Berättelserna föddes ur ett behov av att förstå varför vissa barn inte utvecklades som andra och hur de kunde botas. Folktron erbjöd en magisk förklaring, och genom den bearbetades föräldrarnas oro för sina barn.
Trollen troddes leva i ett slags parallellvärld till människans och användes som syndabockar och negativa spegelbilder. Ute i skogen kunde man känna matlukt från deras bostäder och höra dem skrika och ropa. De ansågs ha ett bråkigt och stökigt familjeliv.
Eftersom trollen kunde uppträda i mänsklig gestalt fanns anledning att misstänka att okända personer man träffade i själva verket var troll. Enligt folktron kunde skillnaden mellan troll och människa avslöjas i språket.
Det fanns ord som övernaturliga väsen ansågs skygga för. Därför skulle man vara uppmärksam på okända människors tal. Den som istället för ”björn” sa ”storhund” eller i stället för ”sax” använde ordet ”tvestjärt” skulle man se upp med. Personer som var språkligt kreativa väckte misstankar. Språklig uppfinningsrikedom och förmågan att hitta på nya ord och egna metaforer brukar i vår tid kopplas ihop med neuropsykiatriska diagnoser.
Något av det mest förfärliga som trollen kunde utsätta människorna för var att stjäla deras nyfödda barn och ersätta det med sin egen unge. Oftast slog de till medan barnet var odöpt så att det ännu inte var under kristet beskydd. Föräldrarna märkte inte förrän långt efteråt vad som hade hänt, när deras barn inte utvecklades på vanligt sätt, när det inte verkade kunna lära sig att varken tänka eller tala. Likt en gökunge åt bortbytingen människorna ur huset. Sägnerna beskriver hur ungen låg till sängs och dreglade eller ställde till oreda i hemmet. Det kunde räcka med ”ett tvärt och obändigt lynne” för att föräldrarna skulle säga att barnet blivit som ”förbytt”, skriver Ebbe Schön.
Det berättades också om bortbytingarnas otroliga fysiska styrka och hur de kunde bli till oväntad hjälp vid grovarbete. Trollungarna var äldre än människobarnen de ersatt och ibland kunde en bortbyting råka försäga sig och avslöja sin verkliga ålder. De annorlunda barnen kunde alltså uppfattas som äldre än de i själva verket var.
Rättegångsprotokoll från bland annat Gotland på 1600-talet visar att det förekom att föräldrar misshandlade sina barn i tron att de var bortbytingar. Folktron sanktionerade behandlingen eftersom den fick föräldrarna att tro att de botade barnet genom att slå det.
I novellen ”Bortbytingen” använder Selma Lagerlöf sägnen som utgångspunkt för en sedelärande berättelse. Novellens huvudpersoner, en bonde och hans hustru, möter en trollgumma i skogen som stjäl deras barn och lämnar sin egen unge vid vägkanten. Trots att bondens hustru vet att trollungen inte är hennes tar hon hem barnet. Grannarna i socknen råder henne att piska bortbytingen med en käpp eftersom de tror att misshandel kommer att få trollmor att kvickt återvända och byta tillbaka barnen. Men bondkvinnan kan inte förmå sig att slå det oskyldiga barnet. Hon skyddar trollungen från sin make och matar den med grodor och spindlar, föda som den gillar. Bonden och gårdens tjänstefolk avskyr bortbytingen. Åren går och hela trakten vänder sig från hustrun som envist håller fast vid trollbarnet. Inte ens när bortbytingen råkar elda upp gården och maken lämnar henne viker hon från barnets sida.
Så en dag möter bonden sin riktiga son ute i skogen. Av det han berättar förstår bonden att sonens tillvaro hos trollen har speglats av trollungens på gården. Varje gång bonden behandlade trollungen illa blev hans son illa behandlad av trollen. Och tvärtom, när bondkvinnan var öm mot bortbytingen behandlades också människobarnet väl i sin fångenskap.
Bonden inser att hustruns godhet mot bortbytingen har räddat hans egen son. Tack vare hennes slutgiltiga offer då hon avstod sin make för trollbarnets skull, kunde trollen befria människobarnet och bortbytingen återvända hem. Bonden förstår att han har sin fru att tacka för att de fått tillbaka sitt barn. Men i novellens lyckliga slut ryms också misstanken om att bondhustrun kommer att sakna bortbytingen efter att han försvunnit ur deras liv.
***
Den brittiska barnboksförfattaren Beatrix Potter var djupt fascinerad av svampar. Hon samlade, studerade och illustrerade dem outtröttligt. Med mikroskopisk detaljrikedom avbildade hon olika svampsorters sporer och utvecklade en egen teori om hur de förökade sig. Hon skrev ned sina slutsatser i en uppsats som hon skickade till Linnésällskapet i London, som nekade henne tillträde på grund av att hon var kvinna. Förhoppningen om att kunna ägna sig vetenskapligt åt mykologi grusades, men det starka intresset för djur och natur följde henne genom livet. Hon samlade på fossiler och hade möss, grodor, igelkottar och en uppstoppad fladdermus hemma.
Från fjorton års ålder skrev hon dagbok i en hemlig kod som hon själv skapat. Som vuxen barnboksförfattare skrev och illustrerade hon berättelser med sina egna husdjur i huvudrollerna, Pelle Kanin var till exempel baserad på hennes kanin Peter Piper.
Besökare beskrev hennes hem Hill Top Farm som ett regelrätt menageri. Omgivningen vittnade om en reserverad och excentrisk person som var ointresserad av socialt umgänge. När ett förlag hade synpunkter på hur The Tale of Peter Rabbit skulle utformas lät hon trycka boken på ett eget förlag.
Beatrix Potter uppfattades som vresig och tyckte inte om barn. När Roald Dahl var sex år gammal sökte han upp den då åttioåriga Potter för att få träffa sin författaridol.
– Vad vill du? frågade hon när hon fick syn på pojken i trädgården.
– Jag har kommit för att träffa Beatrix Potter, sa han.
– Ja, nu har du sett henne. Stick härifrån, blev svaret.
Var Beatrix Potter autistisk? Psykiatern Michael Fitzgerald tror det.
***
I mitten av 1700-talet utvecklades ett ideal inom den franska målerikonsten som handlade om att avbilda frusna ögonblick av absolut koncentration. Konstnärer som Jean-Baptiste Greuze och Jean-Baptiste-Siméon Chardin målade män, kvinnor, barn och gamla som var djupt försjunkna i olika aktiviteter. Personerna i målningarna kunde läsa, lyssna, måla, skriva, tänka, sova, studera eller be, ibland med ryggen mot betraktaren. De var helt och fullt absorberade.
Kvinnans roll i målningarna var ofta att lyssna på en man. Ibland sydde hon eller försjönk i sin egen spegelbild.
I målningen Un père de famille qui lit la Bible à ses enfants från 1755 avbildar konstnären Jean-Baptiste Greuze en far som läser Bibeln för sina andäktigt lyssnande döttrar och sin fru. Fadern har stannat upp för att begrunda sina nyss uttalade ord, hans blick är inåtvänd, ögonen blanka.
Jean-Baptiste-Siméon Chardins filosof i målningen Un Philosophe occupé de sa lecture (1753) har också pausat för att fundera. Chardin har fångat ansiktsuttrycket hos en läsare som intensivt begrundar betydelsen av orden han just tagit in. Som betraktare upplever man att filosofen glömt både sig själv och sin omgivning. Han märker inte att vi tittar på honom.
Varför ville 1700-talets franska konstnärer avbilda försjunkna människor? Den amerikanske konsthistorikern och kritikern Michael Fried skriver i sin bok Absorption and Theatricality att orsaken var en reaktion mot det utsökt dekorativa och teatraliska rokokomåleriet. Man ville återgå till seriösa, moraliska teman i konsten och till tidigare epokers estetiska ideal. Det fanns en längtan efter ett mer äkta uttryck.
1700-talets franska konstnärer var inte först med att måla människor i kontemplation, men de var medvetet konsekventa och renodlade uttrycket. Framför allt sekulariserade de koncentrationen och uppfyllelsen så att den kom att handla om annat än religiös hängivelse. Chardin flyttade in försjunkenheten i hemmet och andra vardagsmiljöer. Den var inte längre en upplevelse reserverad för kyrkorummet.
Det nya franska konstidealet hängde också samman med framväxten av en medelklasspublik som ville se berättande, moraliska motiv i konsten, gärna i miljöer de kunde känna igen från sina egna liv. Introspektion värderades högt och förhöjd uppmärksamhet var en dygd, någonting i sig gott.
Men framför allt markerade utvecklingen ett skifte i synen på relationen mellan ett konstverk och dess betraktare. Genom de bortvända, fokuserade gestalterna i konsten som vägrade möta betraktarens blick, eller ibland tycktes titta rakt igenom denne, förnekades betraktarens existens. Hen skulle vara frånvarande. För konstnärerna var det viktigt att undvika intrycket av att de avbildade gestalterna stod på scen och spelade teater för åskådaren.
Konstnärerna skapade scener som neutraliserade betraktaren och lämnade denne utanför. Och dåtidens publik älskade att bli ignorerad. Greuzes och Chardins verk höjdes till skyarna av konstkritikerna.
Men vad låg bakom konstnärernas medvetna utestängning av betraktaren? Berodde det på elitism? Nej, avsikten var paradoxalt nog den rakt motsatta – att bjuda in så många som möjligt. Man tänkte sig att de djupt absorberade gestalterna skulle få konstpubliken att stanna upp, ta in bilden och själva försjunka i den. Känslan i målningarna skulle smitta av sig.
Man kan kalla det ett listigt knep, närmast en ”lura ögat”- eller hypnoseffekt, en manipulation för att locka in betraktaren i verket. Ungefär som när vår tids småbarnsföräldrar läser godnattsagor om jättetrötta djur för att söva sina barn, i hopp om att berättelsens gäspande kanin ska göra även den lilla åhöraren sömnig. Men det fanns också en djupare konstfilosofisk bakgrund till de försjunkna gestalterna i det franska 1700-talsmåleriet.
De visste inte att de blev iakttagna och var omedvetna både om sin omgivning och sig själva, vilket också gjorde dem ensamma. Kanske var det just denna effekt som fångade betraktaren, föreslår Michael Fried, eftersom ensamhetskänslan är bekant för nästan alla. Men åsynen av intensivt försjunkna gestalter kan också framkalla lycklig igenkänning – åtminstone i en autistisk betraktare.
En attack på alla sinnen
Vad är det som låter. Jag hör hela tiden något. Det är en röst, vi
kan kalla det rösten. Sorlet, spåren av en sång. Ett grundmummel.
Ormens rassel i gräset. Ventilernas sus. Min egen skalles brus – En
lätt autism är kanske fallet, hur som helst en överkänslighet för
läten. Jag ser på tv en liten pojke förtvivlat slå armarna över
huvudet när det låter för starkt, han vispar grädde med hörselskydd på.
Jag brister i gråt.
– Katarina Frostenson, Skallarna
IDAG HADE KANSKE Chardins och Greuzes uppslukade gestalter målats bärande stora trådlösa hörlurar. Men att avbilda vår tids inbundna människa som djupt försjunken i en skärm ger inte riktigt samma effekt som 1700-talsmåleriet.
Skärmarna fångar vår uppmärksamhet och vänder oss bort från varandra. De används av många för att slappna av och rensa hjärnan, med skillnaden att vi sällan uppnår samma koncentrerade tillstånd som de franska målarnas gestalter. Som skärmanvändare chockas och distraheras vi om vartannat, hoppar hastigt mellan klipp och klick och iscensätter nuet i våra sociala medier. Vi blir samtidigt både självmedvetna och frånvarande i det verkliga nuet. Till skillnad från människorna i 1700-talets bildvärld som glömde bort sina betraktare är vi ytterst medvetna om vår publik, upptagna som vi är av hur nuet kommer att te sig i en snar framtid för en anonym internetpublik.
Avslappningformen ASMR är däremot skapad för att absorbera mottagaren. ASMR betyder autonomous sensory meridian response, det vill säga euforiska känslor som väcks i och med reaktioner på olika typer av stimulans.
Benämningen myntades av den amerikanska beteendevetaren Jennifer Allen år 2010 och känslan av en skön rysning genom huvudet och ryggraden har också beskrivits med ord som ”hjärnmassage” och ”ryggradsskälva”. ASMR-effekten kan uppnås genom visuell, audiell, taktil, luktmässig eller kognitiv stimulans. Genom att lyssna på viskande mjuka röster eller titta på klipp med människor som långsamt gör vardagliga saker såsom att borsta håret slappnar mottagaren av och känner välbefinnande. Det är ett drogfritt, digitalt alternativ till lugnande tabletter.
En beskrivning av ett ASMR-liknande fenomen finns att hitta i Virginia Woolfs roman Mrs Dalloway:
”K… R…” sade barnflickan och Septimus hörde henne säga ”Kåå Err” i hans öra, djupt, mjukt, som en mild orgel, men med en strävhet i sin stämma, som en gräshoppas, som ljuvligt strök längs hans rygg och alstrade ljudvågor i hans hjärna där de ruskade om honom och sedan försvann. Det var verkligen en underbar upptäckt - att den mänskliga rösten under vissa atmosfäriska förhållanden (för man måste vara vetenskaplig, framför allt vetenskaplig) kunde väcka träd till liv!
Författaren Virginia Woolf växte själv upp med en autistisk person nära sig. Hennes tolv år äldre halvsyster Laura Stephen var med allra största sannolikhet autistisk, enligt Woolfs levnadstecknare Hermione Lee som stöder sig på familjemedlemmarnas memoarer och efterlämnade brev. Laura hade talsvårigheter, upprepade ord och gester och fick återkommande vredesutbrott. När hon var drygt tjugo år gammal skickade familjen henne till en institution.
Trots att de bodde under samma tak förefaller Virginia Woolf ha skrämts och äcklats av sin halvsysters tillstånd och velat distansera sig från henne. 1915 skrev hon hånfullt om en grupp ”miserabla idioter” som hon stött ihop med och framhöll att ”det bästa vore att ta livet av dem”. Hur den autistiska närvaron i hemmet kan ha påverkat hennes författarskap går bara att spekulera i, men författaren Stuart Murray ser i boken Representing Autism en tänkbar utvidgad innebörd i Woolfs berömda mening ”ett eget rum”.
Vissa tror att Woolf själv hade autistiska drag, men ingen vet säkert. Det har påpekats att hon började tala sent, led av anorexi, undvek ögonkontakt, var reserverad och tillbakadragen och intensivt upptagen av sina pennor.
Autistiska personer kan ha så svårt för vissa sinnesintryck, såsom höga ljud och starkt ljus, att de framkallar fysisk smärta. Andra intryck, som att röra vid vissa tygmaterial, kan kännas djupt tillfredsställande. Människor har långt tillbaka i historien vittnat om så kallade sinnesanalogier – av att smaka på ord, höra färger eller se ljud – men det dröjde fram till 1980-talet innan vetenskapen kunde koppla ihop dessa känslor med verklig, observerbar aktivitet i hjärnan.
Hjärnforskaren Henrik Jörntell vid Lunds universitet menar att tillstånd som till exempel synestesi – att förknippa toner med färger – är vanligare hos autister. I den unga barnhjärnan finns en stor mängd kopplingar, varav somliga är udda, som till exempel från öronen till syncentrum. Hos de flesta rensas sådana udda kopplingar bort i takt med att hjärnan utvecklas men hos några blir de kvar, vilket forskarna tror bildar grunden för synestesi.
Författaren Gunilla Gerland beskriver i sin självbiografi om att växa upp med Asperger hur hon som barn upplevde allt i färger. Hennes mammas tonfall kunde till exempel ha färgen lila.
Själv läser jag en upprymd beskrivning av en resa till Venedig som ”en attack på alla sinnen” och ryser av obehag. Jag är så ljudkänslig att fel läten rister och skär i mig. Överbelastning av ljud och ljus gör ont och jag hör allt. Projektorns sus på jobbmötet, samtalen längst bak i bussen, grannarnas rop på andra sidan gården, den metalliska smällen från låskolven när dörren öppnas, barnen på gatan utanför det stängda fönstret, kylskåpets dovt brummande ton. Jag kan inte filtrera bort någonting, allt går rakt in. Ljuden går inte att stänga ute och hörselskydd hjälper bara delvis.
Eftersom jag tar in alla ljud, inklusive samtal, minns jag också väldigt mycket som sägs. Men neurotypiska människor verkar vara okänsliga för upprepningar. De älskar att prata om samma sak flera gånger och komma fram till samma slutsats om och om igen. Själv blir jag otålig eftersom jag tycker att det sagda redan är avhandlat, speciellt om det till exempel rör instruktioner på jobbet. Att upprepa sig i privata relationer för att vårda gemensamma minnen är någonting annat. Det tycker jag om.
***
Att vara kvinna med autism innebär att känna sig främmande inför många av de kvinnoroller som samhället erbjuder. Själv kan jag inte relatera till den förväntade kvinnliga upptagenheten av kroppen. Jag är inte i kontakt med min kropp. Varje månad kommer mensen som en överraskning och blir jag dödligt sjuk kommer jag inte att gå till doktorn förrän det är för sent för jag kommer inte ha märkt att jag har ont.
Jag noterar inte hungerkänslor och kan gå långa perioder utan mat utan att känna av det. Inte för att jag vill banta utan för att jag glömmer bort att äta. Att äta är främst någonting som stör och avbryter mina tankar, det kräver ett ansträngande skifte av fokus som jag gärna slipper. Men jag tycker om god mat. Jag äter som en orm, enorma portioner vid få tillfällen.
Det finns en klar koppling mellan autism och anorexi. Forskning visar att ätstörningar är lite mer än dubbelt så vanliga hos vuxna med autism jämfört med befolkningen i stort. Autistiska personer känner ofta inte hunger på samma sätt som andra. De har lättare att glömma bort att äta och den ångest och oro som utanförskapet för med sig kan få utlopp i en ätstörning. För en person med autism är världen så svårhanterlig och upplevelsen av kontrollförlust så stark att man ofta klänger sig fast vid de små delar av tillvaron som man kan kontrollera. Matintaget kan vara en sådan.
Journalisten och författaren Lina Liman led av anorexi i många år innan hon fick sin autismdiagnos. I boken Konsten att fejka arabiska skriver hon om vägen till tillfrisknande. Också Greta Thunberg, som fick diagnosen Asperger som tolvåring, slutade äta under en period innan hon fann sin plats och uppgift i klimataktivismen.
Autisten behöver hitta sin plats i världen där hon kan vända diagnosen till något positivt och använda sina styrkor. I mitt arbete som radioproducent har jag nytta av min ljudkänslighet och förmåga att uppfatta detaljer. Jag hör varje fulklipp och skiftning i ljudnivå. Men i trängseln på tunnelbanan med brusreducerande hörlurar på väg till jobbet varje dag undrar jag om det är värt det. Förmodligen skulle jag må bättre i en koja i skogen.
***
– Vad finns det för likhet mellan musik och tidvatten? frågar psykologen i Hagsätra.
Jag har nått nästa steg i utredningen, begåvningstestet Wais IV. Frågorna mäter min förmåga att resonera abstrakt.
– Båda flödar och växlar i styrka, försöker jag.
– Vad finns det för likhet mellan en bebis och en blomknopp?
Synd att han inte sa ”bebis och fiskare”, tänker jag. Då hade jag kunnat svara: ”De väntar båda på napp.” Varför känner jag detta behov av att underhålla honom? Jag måste sluta.
– De är unga. Nyfödda.
Den sista jämförelsen är svårast. Vad är det för likhet mellan en vän och en fiende? Ingen alls, vill jag svara, det är som att fråga vad ljus och mörker har gemensamt. Efter viss betänketid får jag ur mig något om att båda är en sorts nära relation.
Psykologen säger att han tvivlar på att jag har en intellektuell funktionsvariation, men att intelligenstestet alltid ingår i utredningarna. Jag anstränger mig till det yttersta, vill gärna imponera på honom för att väga upp för alla mina löjliga svårigheter som vi annars diskuterar.
Under testets olika delar får jag rita streck mellan likadana symboler, pussla ihop kuber med målade trianglar på till figurer, välja rätt delar för att få ihop olika pussel och lista symboler som är kopplade till siffror. Allt som rör pussel och bilder går dåligt. Det hänger samman med förmågan att uppfatta vad figurer föreställer med ledning av deras form, färg och mönster.
– Nu kommer jag att läsa några ord, säger psykologen, så lyssna noga och säg vad orden är eller vad de betyder.
– Okej.
– Vi börjar med ordet äpple.
– Ska jag säga frukt då?
– Ehm, ja alltså du ska säga vad ordet är eller betyder.
– Ja.
– Du sa frukt?
– Ja.
– Vi hoppar vidare till … handske.
– Ett plagg som man bär på handen.
Psykologen tystnar.
– För att skydda sig och hålla värmen, lägger jag till för säkerhets skull.
Han antecknar något med sin trubbiga blyertspenna.
– Frukost.
– En måltid, det första man äter på morgonen.
– Passion.
– En stark, positiv känsla. Det kan vara kärlek eller ett intresse som man älskar, någonting som man brinner för.
– Gripbar.
– Begriplig, möjlig att förstå.
– Samvetskval.
– Dåligt samvete som plågar en över något man ångrar att man gjort.
– Förena.
– Sätta samman, föra ihop två olika ting, perspektiv eller tankar. Gripbar … jag tror att jag kanske menade greppbar?
– Vi kan inte gå tillbaka till den nu tyvärr.
– Nä, okej.
– Vi hoppar vidare till … empati.
– Det är att kunna sätta sig in i någon annans känsla och situation och känna medlidande för den personen, eller kunna förstå den andras känslor.
– Slagfärdig.
– Snabb och rolig. Förmågan att formulera sig snärtigt, smart och kul.
– Ekvivalent.
– Likadan.
– Okej. Bra. Då är vi klara där.
Testet fortsätter med allmänbildningsfrågor. Jag levererar snabba svar på vem som utsmyckade Sixtinska kapellet och vem som skrev böckerna om Sherlock Holmes, svarar Sir Arthur Conan Doyle i ren tävlingsiver, som om det skulle ge någon sorts pluspoäng, skäms hastigt över detta och säger ”pass” på alla frågor som rör sådant som jordens omkrets vid ekvatorn och vilka beståndsdelar som ingår i glas.
Sedan läser psykologen upp långa talserier, som jag ska upprepa både framlänges och baklänges. Luften i det lilla mottagningsrummet börjar ta slut. När det är dags för matematikfrågor mäter han snabbheten i mina svar med ett tidtagarur.
– Man kan baka två sockerkakor på 31 minuter. Hur lång tid tar det att baka tolv sockerkakor?
Jag använder all min viljestyrka för att inte börja tänka på om det verkligen bara kan ta 31 minuter att baka två sockerkakor.
– Stina har dubbelt så många piroger som Ronny. Stina har 99 piroger. Hur många piroger har Ronny?
– Berit står i kö bakom 160 personer. Hon låter tjugo personer till ställa sig framför henne. Sex personer kommer fram till början av kön varje minut. Hur många minuter tar det innan Berit kommer fram till början av kön?
– Kan jag få höra den en gång till? Sex. Nej, vänta! Trettio?
Äntligen är det över. Vi har gått igenom fyra kognitiva områden: verbal förmåga, arbetsminne, visuell perception och snabbhet. Psykologen vill veta om jag använde mig av några strategier, till exempel vid minnestesterna när jag skulle upprepa siffror.
– Ibland försökte jag bara härma ljudet av din röst.
– Det märkte jag faktiskt lite grann.
Det är egentligen inte siffrorna jag minns, utan ljuden, tänker jag efteråt. Om jag hade sett siffrorna nedskrivna skulle mitt resultat ha blivit sämre.
Resultatet av begåvningstestet blir ojämnt, jag presterar klart över genomsnittet på verbal förmåga och arbetsminne och genomsnittligt på visuell perception.
Automaterna
Att jag ofta har så ytterligt svårt att utföra den enklaste
handling är en ynnest som kommit på min lott.
– Simone Weil, Tyngden och nåden
JAG MINNS ATT jag som barn hade en särskild rörelse. När jag blev glad och exalterad klämde jag armbågarna mot sidan, spände armarna, knöt nävarna och viftade med dem under hakan. Rörelsen kom av sig själv utan att jag var medveten om den.
En dag under en gymnastiklektion ropade en pojke i klassen mitt namn. När jag tittade åt hans håll satt han och flera andra på rad på en bänk och härmade mig. Jag förstod att det måste vara något fel med rörelsen och slutade göra den.
Att ”stimma” är ett sätt att ge uttryck för känslor. Det kan vara att lukta eller känna på behagliga saker, göra kroppsrörelser, dansa, sjunga, upprepa ord, tugga på någonting, titta på mönster eller lyssna på ljud. Autister stimmar för att bearbeta och balansera sinnesupplevelser.
Jag brukar pilla på läpparna och när jag blir djupt koncentrerad framför datorn kan jag öppna och stänga munnen rytmiskt. Under en period när jag var yngre brukade jag slå melodier med tänderna när jag var ensam hemma.
***
Mina händer måste ständigt lära om. Det verkar inte sitta något minne i dem, de kommer inte ihåg någonting.
En del finlir kan de. De kan sminka mitt ansikte, knappa snabbt på ett tangentbord, fläta min dotters hår, lossa sprinten på ett armbandsur med en liten skruvmejsel och öppna caféers bitsockerpaket med det speciella knepet då man drar de två sockerbitarna åt varsitt håll så att pappret delas på mitten och bitarna hamnar i varsin egen förpackning.
Händerna kan absolut inte massera, klippa gräs eller pumpa ett cykeldäck. De klarar av småpill och pyssel, men inte sysslor. Sysslor är inte detsamma som pyssel. Sysslor är allt det där som måste tas om hand, som måste bli gjort. Själva upprätthållandet.
Sysslor utförs av kapabla personer. Jag önskar att jag vore kapabel.
– Det är som om föremålen och sakerna och träden, allting, bara ropar efter att tas om hand. Att det ska utföras sysslor som jag inte har den blekaste aning om hur man ska gå till väga med, säger kulturjournalisten Katarina Wikars i sitt radioprogram ”Det som gick mig ur händer”.
Hon intervjuar författaren Margareta Lindholm som år 2010 gav ut romanen Skogen om ett åldrat syskonpar som tvingas bort från sin gård och in i det sista envist fortsätter att så, sätta potatis, röja och bränna gräs.
– Man länkas till livet genom sina sysslor, säger Margareta Lindholm.
Jag förstår vad hon menar och tycker om tanken. Det är vardagen och rutinerna som bildar stommen för våra liv, de mekaniserade rörelserna som håller oss levande, upprepningarna som sätter oss i kontakt med evigheten och rötterna.
– Tills livet tar slut måste man hålla på med vissa sysslor. Och man kan inte sluta för att man vet att man ska dö, eller för att man vet att man ska flytta någonstans. Det är något som pågår hela tiden, fortsätter hon.
Men jag som har så svårt att upprätthålla vissa sysslor, vad gör det mig till? Någon som är avskuren från livet?
– Jag är en sådan människa som tycker om att göra saker hela tiden. Jag blir rastlös, säger Margareta Lindholm också i programmet.
Folk, i synnerhet kvinnor, säger ofta så. Det provocerar mig. Den kvinnliga belåtenheten med att vara rejäl och kapabel.
Själv avskyr jag att göra saker hela tiden och blir aldrig rastlös. Jag är en mästare på att ha tråkigt. Jag har däremot svårt att vara i närheten av människor som är i ständig rörelse, deras osaliga irrande stressar mig. Varför kan de aldrig sitta still? Vad tror de ska hända om de sätter sig ned en stund?
Att hela tiden ”ha något för händerna” är högt ansett, och här finns en koppling till den gamla lutherska arbetsmoralen. Vi tänker till och med på det som ett händernas eget behov av att ha något att göra, vara sysselsatta. Värderingen avspeglas i språket, i ordet ”sysselsatta”. Satta att utföra sysslor, i färd med att arbeta och göra nytta.
Det finns saker som bara ska uträttas. Äta, bädda, borsta tänderna, duscha, städa. Hur kan det vara så svårt.
***
Autistiska personer använder inte det automatiserade minnet i hjärnan vid enkla praktiska uppgifter. De använder i stället den del av hjärnan som löser problem intellektuellt. Neurotypiska människor använder det automatiserade minnet för att göra sådant som att sätta på kaffebryggaren eller diskmaskinen. För dem går det av bara farten, de behöver inte tänka på vad de gör. Så är det inte för mig. Varje gång jag ska låsa ytterdörren, sätta på ugnen, hacka lök eller veckla ut strykbrädan far samma lilla snabba tanke genom huvudet: ”Hur var det man gjorde det här nu igen?” Ofta känns det som om jag utför handgreppen för första gången trots de tusentals timmarna av bakomliggande erfarenhet.
Jag önskar att jag vore mer automatisk. Jag önskar att jag vore som mina vänner som kan bjuda hem folk på middag och stå i köket och laga mat medan de otvunget samtalar med gästerna. För mig är det obegripligt att de klarar av att skära grönsaker samtidigt som de pratar, frågar, funderar och svarar. Jag förstår inte hur det går till. Jag bjuder aldrig hem någon på middag, ansträngningen blir för stor. Jag måste vila i två dygn efteråt.
Att inte kunna värja sig från sinnesintryck, att ständigt ta in hela omgivningen och tänka fram varje kroppsrörelse är dränerande. Min varseblivningsenergi går alltid på högvarv. Jag förmår inte sortera bort ovidkommande ljud, ord och bilder som tränger sig på.
Jag visar youtubevideon ”Autism bus ride” för mina barn för att försöka förklara hur det känns. I klippet kliver en man på en buss och attackeras av en kakafoni av ljud. Däcken skriker i inbromsningarna, bussens maskinskelett gnisslar när den kränger, motorn mullrar öronbedövande, chaufförens radio skvalar, sekundvisaren på en klocka tickar obarmhärtigt och passagerarnas samtal dånar parallellt i den stackars mannens öron, skolbarnen längst bak hojtar och pensionären i sätet intill vill småprata. Vid nästa hållplats stapplar han svimfärdig av bussen. ”Är det så där?” undrar barnen. ”Ja”, svarar jag. ”Men jag har ju hörlurar jämt”, lägger jag till, så att de inte ska bli oroliga.
Det kommer alltid att vara så här, men det säger jag inte till dem. Jag kommer aldrig att bli automatisk. Jag kommer aldrig att ha tillgång till samma generaliserade information som de har som borstar tänderna utan att tänka sig för.
En text av Birgitta Trotzig gör det lättare att andas. Hon citerar den ryske författaren Viktor Sklovskij som varnar för att varsebli omvärlden slentrianmässigt. Tar man in omgivningen alltför vanemässigt blir iakttagelsen till sist automatiserad. Och en ökad automatisering av iakttagelsen medför en ”maximal inbesparing av varseblivningsenergin” som leder till att en allt större del av våra liv levs på ett omedvetet plan.
”Så försvinner livet, förvandlas till ingenting”, citerar Trotzig. ”Automatiseringen slukar företeelserna. Allt komplicerat liv utspelar sig för många människor helt och hållet på ett omedvetet plan och då blir det som om detta liv inte alls hade funnits till. Livet försvinner.”
Vanan gör oss avtrubbade och tar bort vår förmåga att förundras. Automatiska iakttagelser får våra själar att växa igen och förvandlar oss till robotar. Botemedlet är konsten, som ökar ”varseblivningens svårighet och därmed dess långvarighet”.
Jag kommer aldrig att varsebli omvärlden vanemässigt för jag tar ständigt in nya detaljer. Gatorna är nya och obeträdda varje dag. Jag är en guldfisk som glömmer sitt akvarium för varje nytt varv den simmar.
Men jag får väl försöka se det som att jag lever ett medvetet liv. Jag är åtminstone ingen själlös robot, avstängd från poesi, konst och religion, tänker jag. En klen tröst när jag för tusende gången i ordningen går vilse, samlar kraft för att orka borsta tänderna eller står framför köksfläkten och funderar på vilken knapp jag ska trycka in.
Min strävan att undanröja hinder i vardagen har lett till ett beroende av rutiner. Så är det för många autister. Livet blir lättare om det är förutsägbart. Jag äter gärna samma mat varje dag, åker till samma ö varje sommar och älskar att göra saker vid bestämda klockslag så att jag hinner förbereda mig.
***
Elisabet, sjuttiosju, är en pensionerad professor som genom livet har tvingats hitta strategier för att klara av tillvarons krav. Instruktioner till hushållsapparater, telefoner och datorer har alltid varit snudd på omöjliga för henne att tyda, så hon skriver manualer till sig själv på ett språk som hon förstår.
I sin egenförfattade manual för hur hon sätter på mobiltelefonen skriver hon: ”När telefonen behöver låsas upp och de nio stekta äggen visar sig, dra med fingret ett U.” De stekta äggen är runda knappsymboler med en cirkel inuti.
Om någon ringer henne på mobilen lyder instruktionen: ”Tryck på den gröna knappen och dra fingret till höger. Prata. Avsluta samtalet genom att trycka på den röda knappen om inte motparten redan avslutat samtalet.” Om hon vill stänga av telefonen: ”Dra med fingret ett U om de stekta äggen ligger framme.”
Elisabet har liknande manualer för tvätt- och diskmaskinen, kaffebryggaren, högtalarna, datorn, tv:n och proppskåpet. Genom att formulera instruktionerna med egna ord gör hon dem begripliga för sig själv. Idén är hennes egen, hon har aldrig sökt hjälp för sina svårigheter. Hon är ju en av landets tyngsta och mest välmeriterade inom sitt forskningsfält. Och i femtio år var hon gift med en man som kunde stötta henne i det praktiska.
***
Småbarnsmamman Ida Hallin Mellwing, trettiosex, i Valdemarsvik städar badrummet varje måndag. Varannan onsdag rengör hon familjens akvarium och var tredje vecka trimmar hon hundarna.
På väggen hemma sitter ett rullande schema över hushållssysslorna som hon följer. Där står vad hon ska göra varje dag. Hon dammar en dag, dammsuger nästa. Gör alltid litet i taget så att sysslorna inte ska bli övermäktiga.
Det finns alltid en skötväska förberedd, även hemma, och Ida ser till att förvara nappar överallt. Hon har bilnappen, vagnnappen och sovrumsnappen.
Genom att leva efter schemat och göra allt för att undvika stress över småsaker underlättar Ida sin tillvaro som småbarnsförälder. Schemat blir också ett uppmuntrande kvitto på vad hon faktiskt gjort och klarat av varje dag.
Efter att ha lidit av panikångest och depressioner fick hon vid tjugofem års ålder göra en utredning som landade i diagnosen autism. Under hela skoltiden hade hon klandrat sig själv, känt sig dum och annorlunda.
– Jag har alltid varit egen. Jag blev en social utböling och hade inga riktigt nära vänner som kände mitt riktiga jag. Jag kände mig väldigt ensam.
När de andra pratade försökte Ida vara med men när hon sa något blev svaret ofta: ”Va?” Ida säger att hon har svårt att själv veta varför nästan ingen ville vara med henne. Som yngre fick hon ibland utbrott vilket hon tror avskräckte många. Hon hade en stark känsla för rätt och fel och rättvisa och kunde hamna i konflikt om någon gjorde fel. Hon stod inte ut med klasskamrater som störde eller gjorde jobbiga ljud och kunde bli arg på dem. I sina försök att förstå världen ställde hon massor av frågor till lärarna.
– De blev alltid irriterade till slut för de kunde inte förklara. I efterhand har jag förstått att vissa lärare inte hade tillräcklig kunskap för att svara.
Idag har Ida vänner som hon har valt själv och som accepterar henne som hon är.
– Jag är inte alls en otrevlig person, jag har väldigt svårt att vara otrevlig. Alla säger att jag är trevlig. Jag kan lära känna nya människor i en affär bara sådär.
Ida älskade musik och var en pianotalang. Hon gick i musikklass, men blev tvungen att sluta spela när hon fick reumatism. Hon har många kreativa intressen, målar och tecknar porträtt av både människor och djur, har tre hundar och tycker om att vara ute i naturen.
Uppväxten kantades av konflikter hemma.
– Jag var asjobbig, det blev bråk så fort något inte blev som jag ville. Mamma och pappa hade verkligen behövt hjälp och stöttning som föräldrar. Mamma och jag tålde inte varandra när jag bodde hemma.
Både Ida och hennes mamma ville ha det på sitt sätt. Deras relation blev bättre efter att Ida hade flyttat hemifrån.
– Sedan, när jag började prata om att jag skulle utredas, kom vi på att mamma har ju också Asperger! Hon gick genom livet utan att veta ända fram tills hon blev sextio år.
Med facit i hand ser de tydliga autismtecken även hos Idas morfar.
Idag är Ida och hennes mamma närmare varandra än någonsin och förstår varandra helt och fullt.
– Vi kan liksom ”aspa” ihop. Jag gillar handarbete och mamma är enormt duktig på det. När den nya broderikatalogen kommer sitter vi där tillsammans och grottar ned oss. Det är sällan man har någon att dela sådant med, att man kan prata hur länge som helst om något och börja asgarva åt saker som ingen annan fattar. Det är en fördel för min man också. När jag och mamma aspar kan han och min pappa sitta och gnälla lite i bastun om hur jobbigt det är att leva med en autist, för det är det ju. Det är inte alltid lätt för dem.
Hon träffade sin man via en gemensam vän då hon bara var nitton år gammal.
– Det var så där som man bara läser om, kärlek vid första ögonkastet för oss båda. Det bara klickade direkt. Vi dejtade i en månad och sedan flyttade vi ihop.
Ida och hennes make ville bo i hus, flyttade ut på landet och fick två barn. Det tog lång tid för Ida att vänja sig vid omställningen. Hennes rutiner försvann och vardagen ställdes på ända, det nya stora ansvaret kunde överväldiga henne. Men idag är hon trygg i sin föräldraroll och tycker att det är enkelt att se hur barnen mår och känna in vad de behöver. Barn är ärliga. Det gör dem lättare att läsa av än vuxna.
– De visar så tydligt om de är arga eller glada.
Men andra situationer i vardagen kan bli svårare. Ida berättar om ett tillfälle då hennes lille son lekte med en kompis hemma och barnen stod bredvid varandra vid soffbordet och lekte med bilar. Det blev trångt och pojkarna började tjafsa om utrymmet. Ida kunde inte förstå hur hon skulle lösa konflikten, hon satte sig ned och försökte diskutera med sonen, medan den andra pojkens mamma grep in och bestämde att ett av barnen kunde gå runt bordet så att de kunde stå på varsin sida. Genast lugnade sig allt.
– Det var inte svårare än så. Men jag får ofta tunnelseende och tänker bara ”oj oj, nu blev det bråk” och kan inte se den enkla lösningen.
På kvällarna blir hon extremt hjärntrött, säckar ihop i soffan och måste pausa från ljud och rörelser. Hon behöver betydligt mycket mer vila än sin man. Den vanligaste förutfattade meningen som Ida möter då hon berättar om sin diagnos är att hon är för social för att kunna vara autistisk.
– Och så tror de att jag är jätteduktig på matematik, vilket jag är helt urusel på. Andra blir förvånade över att jag är normalbegåvad för att de har fått för sig att man är mindre intelligent. Då får man förklara att vi alla är olika som individer trots att vi delar samma diagnos.
Men det svåraste att förmedla, säger Ida, har varit intryckskänsligheten och tröttheten den framkallar. Det är inte lätt för andra att begripa hur hon kan ha uthålligheten att ägna sig åt sina intressen länge och samtidigt bli utmattad av ett enda socialt sammanhang.
Ida anstränger sig för att inte pressa sig själv för mycket att vara en perfekt mamma.
– Jag orkar inte åka iväg och göra en massa aktiviteter med barnen lika ofta som andra. Men de mår inte dåligt för det, vi gör andra saker. En vecka tapetserade vi om dotterns rum och båda barnen hjälpte till. De tyckte att det var roligt och blev lika trötta som om vi hade varit på ett lekland.
Ida involverar barnen i många sysslor hemma eftersom hon vill att de ska stå bättre rustade för vuxenlivet än hon själv gjorde. Barnen får vara med och vika tvätt, baka, och rulla köttbullar och hon kämpar mot sin impuls att blanda sig i när resultatet inte blir perfekt.
Hon är inte rädd för att be familj och vänner om råd om situationer som hon inte förstår sig på. Och så fort det finns tid vilar hon.
– Även om det är tufft och svårt i perioder skulle jag aldrig klara mig utan mina barn. Jag ger mig själv en klapp på axeln ibland för att påminna mig om att jag uppfostrar dem bra.
***
Jag förklarar för psykologen i Hagsätra att jag inte hittar någonstans och att mitt obefintliga lokalsinne är en av de saker som fick mig att misstänka autism.
Jag har ingen rumslig medvetenhet. Ofta känns det som om världen förändras runt omkring mig, medan jag står still. Den ter sig ut- och invänd eller spegelvänd. Jag går uppför en kulle och ned samma väg men hamnar ändå på en annan plats än den jag utgick från.
Under hela mitt liv har jag intuitivt vetat att oförmågan att orientera mig sitter fast inuti mig, att den måste bero på någonting i mitt huvud. Den går inte att träna bort. Att den skulle ha skapats av min uppväxtmiljö är otänkbart, som barn tilläts jag röra mig fritt på egen hand. Men jag kunde aldrig hitta rätt väg.
I familjen hette det att jag hade ärvt min mammas lokalsinne. Hon navigerar alltid efter landmärken och mumlar metodiskt för sig själv: ”nu svängde vi höger här vid skoaffären” för att minnas vägen tillbaka, ändå går hon jämt vilse. Jag med. Det tog mig flera år efter att ha flyttat till Södermalm i Stockholm innan jag lärde mig hitta från Medborgarplatsen till Mariatorget. När jag ringde min man för att fråga om vägen trodde han att jag drev med honom. Sedan förklarade han så luddigt att jag blev irriterad. Detta upprepades ungefär en gång i veckan.
På mitt jobb har jag lärt mig vilka vägar jag ska gå för att komma till studion, lunchrestaurangen eller min kontorsplats. Jag kan aldrig pröva en ny väg, då blir det fel. Jag har ibland försökt att lura mig själv genom att välja rakt motsatt riktning mot den jag tror är rätt. Logiken säger att jag borde hamna rätt om jag med flit går fel. Men det är svårt att överlista benen när de vill något. Kroppen svänger av sig själv, tyvärr alltid åt fel håll.
Min hjärnas så kallade visuospatiala funktioner som är avgörande när man orienterar sig, vill inte samarbeta. Det är den visuospatiala förmågan som gör att man kan urskilja former och konturer, avstånd, rörelse och föremåls plats i förhållande till varandra.
Sedan gps på mobilen kom går jag vilse mer sällan. Men mitt dåliga lokalsinne krymper tillvaron. Att inte kunna orientera sig är otryggt. Det göder den inre rädslan för världen, eftersom varje steg utanför dörren är oförutsägbart. Jag känner heller inte igen ansikten och hälsar för säkerhets skull på alla.
När jag var yngre kunde känslan vara berusande, som om städernas gator låg öppna för mina fötter, varje promenad ett äventyr. Nu när jag har blivit äldre rör jag mig allt mer osäkert. Cirklarna får inte växa sig för stora. Av samma anledning tycker jag inte om att resa, annat än till ön i Italien dit jag har åkt varje år sedan jag föddes. Där finns trygghet i husens och kulturens höga ålder. Italien förändras inte.
***
Jag promenerar samma väg till jobbet varje dag. Jag viker in på Stallgatan från Södra Blasieholmshamnen och går mot Nybrokajen. När jag passerar Blasieholmstorg finns hästen där på min vänstra sida. Den har ena frambenet lyft som i en hälsning, pälsen är lite veckad vid frambogen. Jag har alltid tyckt om den.
På vägen hem brukar jag gå Arsenalsgatan upp mot Kungsträdgården. Vid Blasieholmstorg dyker hästen som vanligt upp igen på min vänstra sida.
Men en dag stannar jag till, vänder på huvudet och söker med blicken utmed husväggarna som ramar in torget. Då ser jag. Det står en till identisk häst på andra sidan. Det finns två.
Så många gånger jag har promenerat förbi här på de olika gatorna på varsin sida av torget – ändå har jag alltid trott att det är en och samma häst. En otäck och välbekant känsla av overklighet genomfar mig. Jag vet att statyer inte kan flytta på sig. Jag vet det. Varför har jag uppfattat verkligheten som om detta vore möjligt? Eller har jag trott att jag gått på samma gata, som blivit spegelvänd? Jag tvivlar på min egen perceptionsförmåga. Jag kan inte tolka världen rätt. Den skrämmer mig. Den ter sig opålitlig och lömskt föränderlig.
Sigmund Freud har, utan egen vetskap, bättre än någon annan beskrivit autistens ångest och rädsla för världen. Han fångar känslan mycket exakt i sitt begrepp das Unheimliche, det kusliga, som han introducerade 1919 i en essä med samma namn.
Det kusliga är känslan av obehag som uppstår när det bekanta visar sig innehålla något främmande. Det handlar om små skevheter, förskjutningar som släpper in något obekant i en i övrigt hemtam och trygg miljö. Kuslighetskänslor uppstår, enligt Freud, när vi ställs inför fenomen som exempelvis dubbelgångare, upprepningar, magi, epileptiska anfall, tungotal, när vi går vilse, när vi tvivlar på huruvida något är en levande varelse eller ett dött objekt, människa eller maskin.
Freud tänker sig att kusligheten uppstår i krocken mellan motivet och sedan länge försvunna idéer från det han kallar för individens urtid. Motivet, exempelvis dubbelgångaren, blir då en påminnelse om något sedan länge dolt, det utlöser bortträngda minnen. Borde det som väcks till liv ha förblivit begravt? Det kusliga är för Freud det bortträngdas återkomst.
Den svenska översättningen av ”das Unheimliche” till ”det kusliga” missar det ursprungliga tyska ordets koppling till ”hem” som avslöjar att känslan uppstår i relation till det bekanta. Det är det hemmastadda som ändrar karaktär och blir farligt. Tyskans heimlich kan betyda både bekant och hemtrevlig och hemlig och dold.
En förskjutning uppstår. Världen skevar. Sprickan i trottoaren blir längre och djupare och det som borde ha förblivit dolt kommer upp till ytan. Freuds kuslighet har under begreppets hundraåriga livstid använts för att illustrera vitt skilda fenomen som skräckfilm och hemlöshet. Hans exempel på vad som kan anses som kusligt är många och skiftande, vilket öppnar texten för läsning utifrån flera perspektiv.
Författaren Mara Lee föreslår istället ordet ”hemsk” som svensk översättning av Freuds begrepp. Hon ringar in förbindelsen mellan orden hem, hemligt och hemsk, såsom de kommer till uttryck i PO Enquists roman Kapten Nemos bibliotek. Hemmet ger upphov till hemligheter som leder till det hemska, som i boken är huvudpersonernas undergång.
Lee kopplar den svenska hemskheten, såsom den skildras av författare som PO Enquist och Birgitta Trotzig, till en fruktansvärd rationalitet och pervers korrekthet som tror sig vilja gott men vars följder är destruktiva. Allt gick rätt till och ingen gjorde fel, ändå blev resultatet hemskt. Ordet folkhemmet får en ny klang, liksom de institutioner som i folkhemmet kallades för hem utan att vara det: daghem, ålderdomshem, behandlingshem. Platser som Vidkärr. Mara Lee kallar dem förvaringsplatser för människor som inte hade tillgång till ett eget hem. Låtsade hem i jämlikhetstankens namn, byggda i syfte att utjämna skillnader. Men gemenskapsidealet var villkorat och krävde allas likhet. Du måste vara som vi för att få vara med.
Det kusliga hänger för mig samman med känslan av att vara en primitiv individ, eller att förbli ett barn hela livet. Det är som om barnets verklighetsuppfattning och fantasier aldrig lämnat mig. Ingenting är nödvändigtvis vad det verkar som. Igenkänningen tas ifrån mig, mattan under mina fötter försvinner med ett snabbt ryck och det sker utan förvarning.
I skräckberättelser används kuslighetskänslan för planteringar och förebud om större väntande katastrofer. I författaren John Ajvide Lindqvists novellsamling Pappersväggar bygger en av huvudpersonerna en fartygsmodell av tändstickor i sovrummet. När han reser sig upp märker han att golvet lutar. En annan står mittemot sin lärare vid svarta tavlan i klassrummet och ser plötsligt att fröken bara har ett öra. En tulltjänsteman öppnar en resväska och bland kläderna ligger en larvkläckare.
Jag möter en person på gatan som är välbekant men vet inte vem det är. Jag går vilse i korridorerna på jobbet där jag befinner mig varje dag. Jag tror att två olika mammor på förskolan är samma person. I stället för det vanliga trädet på vägen till bussen ser jag en människa med utsträckta armar. Samma bronshäst uppenbarar sig på olika platser i staden där jag bor.
Varats olidliga tyngd
Är det bara jag som inte förstår varför folk
skriker på konserter?
– fråga i Facebookgrupp för kvinnliga och
icke-binära autister
– DET ÄR INTE så svårt för autistiska kvinnor att finna en manlig kärlekspartner, säger barnpsykiatern och forskaren Svenny Kopp. Det har hennes studier av autistiska kvinnor visat.
– Problemet är att få en vän. En kvinnlig vän.
En fördom om autister är att de lider brist på empati. Den har sin grund i neurotypikers förväntningar på tankeläsning; de ska inte behöva sätta ord på sina problem, omgivningen ska intuitivt förstå dem. Fördomen grundar sig också i okunskap om att det finns olika typer av empati.
Man skiljer inom empatiforskningen mellan kognitiv och emotionell empati där autister kan ha en kognitiv empatibrist, det vill säga att man inte omedelbart förstår hur man ska reagera i en viss situation, hur rollerna ser ut eller vad som förväntas av en. Detta kan misstas som känslokallt av en utomstående.
Men autister saknar inte emotionell empati, det vill säga förmågan att känna medlidande, eller affektiv empati, som är att känna vad den andre känner. Tvärtom känner de mycket starkt för andra och visar ofta stort civilkurage. Ofta kan känslorna bli så överväldigande att man riskerar att helt uppfyllas av den andras känslor och göra dem till sina.
***
När jag var barn hände det att jämnåriga runtomkring mig blev sura utan att jag förstod varför. Jag förstod att jag på något sätt måste ha blivit missförstådd, men inte när eller hur. En rädsla slog rot i mig och jag började riskminimera i vänskapsrelationer genom att låta andra bestämma, så att ingen skulle bli så där underligt irriterad. Jag hamnade ofta i konstellationer som sedda utifrån liknade en trio men i själva verket bestod av två bästisar och en reserv – jag.
Jag lyssnade, ställde frågor, sa ja till alla förslag, uttryckte nästan inga egna behov, förvaltade förtroenden men bjöd sällan på några egna och blev allas mest medgörliga vän. Jag visste inte när det var dags att sluta umgås så jag stannade alltid kvar sist för säkerhets skull.
När jag blev äldre tillbringade jag all min tid i stallet. Relationen till hästarna var rofylld och kravlös jämfört med den till andra människor.
Men en av mina vänner fortsatte att bli oförklarligt arg på mig, för vad jag senare förstod var brott mot konventionerna för tjejkompisskap. I gymnasiet ville hon att vi skulle prata i telefon i flera timmar varje kväll, jag förstod inte poängen. Jag visste inte vad jag skulle säga, eller varför vi skulle upprepa samma sak så många gånger. Men jag anpassade mig och lärde mig att en utsaga om en kille eller ett par jeans inte var färdig bara för att vi hade uttalat den en gång.
Senare försökte jag att bli mig själv mer, uttrycka fler behov, men det hjälpte inte heller. Det spelade ingen roll att jag talade utan undertext och var alldeles uppriktig, jag blev ändå tolkad som om jag menade någonting annat än det jag sade.
Det gick lättare att vara med killar, i synnerhet yngre. Deras kommunikation var tydligare, jag fick vara barnslig och prata om mina intressen utan att behöva förhålla mig till tjejernas komplicerade kodsystem för socialt samspel. Tjejerna var alltid riktade utåt, mot gruppen, och i mina ögon orimligt fixerade vid vad andra tyckte om dem. Allt i deras värld var emotionellt laddat och bar på flera lager av betydelser. Det var så lätt att råka såra dem och det skrämde mig.
I tanken var jag benhårt lojal och villig att ta stora risker för att försvara dem som stod mig nära. Men jag märkte att min syn på lojalitet var annorlunda än deras. Jag fick sällan chans att visa upp den eftersom de inte förväntade sig den sortens trofasthet som jag var förmögen till. Med åren såg jag ett mönster: jag ställde för höga moraliska krav på mina vänner och blev gruvligt besviken när jag insåg att de inte var villiga att offra lika mycket för mig som jag för dem.
Jag förstod inte det underförstådda, kunde inte tyda koderna. Det var som om det pågick någonting mellan de andra, en osynlig, tyst kraft som verkade mellan dem, något omärkligt, subtilt som ständigt skiftade. Ett utbyte av mening, en tyst förhandling, en gemensam förståelse som uppstod så snabbt att det i mina ögon framstod som telepati.
I tjugoårsåldern sökte jag mig till ett gäng som gillade att festa och odlade en tuffare attityd. Med dem behövde jag inte gå på äggskal. Vi var ute på krogen praktiskt taget varje dag i veckan. Jag älskade att svepa drinkar och ramla ned från bardiskar. Alkoholen satte de ordinarie sociala reglerna ur spel. Alla som var fulla betedde sig konstigt och det var helt accepterat. Klubbarna och krogarna var frizoner, miljöer där jag kunde bete mig som jag ville. Oväntade möten med bisarra meningsutbyten blev till roliga anekdoter när jag och mina vänner byggde vår gemensamma mytologi.
Utan att själv vara medveten om det pluggade jag socialt sampel genom böckerna, tv-serierna, pjäserna och filmerna som jag slukade. De var mitt studiematerial. Ofta kunde jag använda repliker och ordväxlingar ur dem, inte för att jag ville förställa mig utan för att formuleringarna gick rakt in i mig och stannade där, gjorde så att jag förstod någon nyans bättre.
För mig var kulturkonsumtionen aldrig en verklighetsflykt. Den var ett sätt att komma närmare verkligheten, förstå den bättre, erövra den.
Somliga tvivlar på fiktionens kraft att påverka oss i grunden och inverka på våra beteenden och känslor. De har aldrig sett en autistisk flicka se samma avsnitt av en tweenserie om och om igen och memorera samtliga repliker för att kunna prata med sina vänner på skolgården.
Jag blev äldre, pluggade på universitetet, förvandlade mina specialintressen till mitt yrke, kulturjournalist, och började arbeta med radio och tv. Där blev kommunikationen enklare, det fanns regler. På radion fick man skriva ett manus innan man skulle prata och sedan var det bara att läsa upp det. Jag kunde i lugn och ro tänka över vad jag ville säga, snida små skarpa meningar i en text på två och en halv minut och läsa den med magstödsröst som filtrerades genom Sveriges Radios stora kompressor. Ingen tilläts avbryta. ”Här jobbar vi som inte blev lyssnade på som barn”, sa en kollega på kulturredaktionen till mig. Hon grät ofta på jobbet och alla var överens om att hon var den mest briljanta av oss. Det fanns en medarbetare på redaktionen som talade flytande kinesiska, det ryktades om att en annan hade festat med Ulrike Meinhof i Berlin. På morgonmötena riktade alla skoningslös kritik mot varandras inslag.
I studiorna satt ljudtekniker som såg ut som träslöjdslärare och klippte i pratet på rullbanden, ofta med avklippta remsor som skulle tejpas in någon annanstans trädda runt halsen. Bandbitar med omtagningar och onödiga ord singlade ned på golvet, ibland försvann ett viktigt ”s” och de fick dyka ned under kontrollbordet och leta.
Jag älskade att läsa upp mina radiomanus. När den gröna lampan i studion tändes var det min tur att tala.
När mina tillfälligt anställda kollegor i medieprekariatet blev utlasade, det vill säga fråntagna sina jobb och satta i karantän från arbetsplatsen för att arbetsgivaren ville slippa anställa, blev jag rasande och ville protestera högt och offentligt. Men få av dem ville ens erkänna att de hade blivit illa behandlade och de ville inte göra revolt. När det sedan var min tur att bli av med jobbet verkade få av mina olycksbröder och systrar i vikarieträsket bry sig, än mindre uppröras. Jag kände mig sviken, och arg på det jag betraktade som deras feghet och förundrad över att människor kunde säga saker som de inte menade.
Det tog mig lång tid att förstå att vi som gjorde radio- och tv-program ihop i hårt sammansvetsade men tillfälliga redaktioner bara var kollegor, inte vänner. Det tog mig ännu längre tid att förstå att vi också var konkurrenter om uppdragen.
Det sociala samspelet lyder inte under autistens kompass, i synnerhet inte i mediebranschen. Det går inte att dra fördel av sina starka sidor om dessa strider mot neurotypikernas förväntningar. Det som blir synligast är sidorna som uppfattas negativt, till exempel om man drar sig undan, kritiserar för hårt och skyr större grupper. Positiva sidor, som till exempel att vara ärlig, hjälper inte i en värld där ständiga smålögner är socialt accepterade.
Likaså är lojalitet oanvändbar i en omgivning som förväntar sig viss illojalitet.
Ju mer högfungerande man är desto lättare har man att studera förväntade beteenden, maskera sin autism och uppträda på majoritetens villkor i sociala relationer, på skolgården och arbetsmarknaden. Och ju bättre man blir på att ”spela vanlig”, desto mindre tagen på allvar blir man när man berättar om sina svårigheter. Maskerandet gör människor deprimerade och tömda på energi. Det berövar dem möjligheten att leva autentiskt och sant.
***
Mina drömmar om kärlek handlade om en sann jämlike. En bästa vän och förtrogen. Jag föreställde mig att jag i en kärleksrelation äntligen skulle slippa den osäkra teater som omgärdade mig, att relationen kunde vara rummet där jag helt och hållet fick vara mig själv.
Av ren tur hittade jag min jämlike. Vi såg varandra en natt på universitetspuben, drack gröna shots och dansade nära. På dansgolvet satte han handen för munnen i en nysning, det fastnade slem och han visste inte var han skulle göra av handen, så han stoppade den i byxfickan, höll om mig med vänster arm och dansade vidare. Jag märkte ingenting.
Några dagar senare fikade vi på Kanel på Hantverkargatan och bestämde oss för att vara ihop. Vi var i samma ålder och tyckte likadant om allt. Vi lekte, skrattade, gjorde samma observationer. Vi låg med varandra under skateboardrampen i Humlegården. Han extrajobbade på it-företaget Spray, och hade fått ett rosa visitkort som pryddes av en giraff och yrkestiteln ”powersurfare”. Jag flyttade in i hans andrahandslägenhet med ett svårt fuktskadat badrum och vi hittade på en fantasifigur som bodde med oss.
Vi hörde ihop med samma självklarhet som ett syskonpar. Jag använde hans kläder, vi delade strumpor och hade långa samtal med förvrängda röster. Vi drack oss fulla och pratade om våra föräldrar. Jag glömde bort hur mitt ansikte såg ut eftersom jag bara såg hans. Våra hjärnor kopplades samman trådlöst från varsin sida av rummet. Vi höll ihop i femton år och vårt vuxenblivande skedde parallellt. Vi blev till tillsammans.
Vi gifte oss på ön i Italien när jag var tjugoåtta år gammal. Bröllopet arrangerades av mina föräldrar, jag vet inte varför vi lät dem bestämma allt, men deras idéer var drömlika och storslagna. Bröllopet utformades som en presentation av ön för de femtio gästerna som reste dit från Sverige. Allt beundrades: landskapet, maten, människorna, våra kläder. Mitt i ståhejet stod jag och min man och tittade lite hjälplöst på varandra. Vi var som två barn tillsammans.
Mamma hade köpt en brudklänning till mig för 13 200 kronor och hyrt ett hotell där bröllopsfesten ägde rum. Kocken som lagade maten under bröllopsmiddagen skar upp köttet stående på ett podium till gästernas jubel. Middagen bestod av fem rätter, och då hade vi ändå tagit bort två.
Mamma höll ett tal där hon utmålade mig som en politiskt engagerad person och det var som om hon talade om någon annan. Pappa var rörd och högtidlig i sitt tal, sa att om det hade varit som förr i tiden och brudgummen behövt anhålla om brudens hand hos hennes far, fanns det ingen han hellre hade velat skulle ringa på hans dörr än min man.
Vi dansade bröllopsvals på terrassen till ”Endless Love” med Diana Ross och Lionel Richie. Hotellägarna öppnade baren när de insåg att svenskarna inte skulle nöja sig med en liten digestivo efter maten utan ville ha sprit blandad med läsk i rejäla dricksglas.
På natten somnade vi utmattade i hotellsängen med kläderna på, min klänning hade klädda knappar längs hela ryggen som vi inte lyckades få upp.
Det var i juni 2005. Vi vigdes i kommunhuset av stadens borgmästare i en italiensk borgerlig vigsel. Någon tog ett foto på oss som sattes upp på väggen bredvid bilder på andra brudpar. Ett bevis för att vi hade funnits och varit där.
Det var en av mitt livs lyckligaste dagar, men det förstod jag först senare.
En övertro på orden
Ibland känns det som att vi med Asperger eller autism
är de enda som ser igenom bruset.
– Greta Thunberg, i filmen Greta
I SEPTEMBER 2019 gästar Greta Thunberg den amerikanska pratshowen The Daily Show för att tala om sitt klimatengagemang. Programledaren Trevor Noah tar upp att hennes mamma, operasångerskan Malena Ernman, har slutat flyga och därför inte kan resa långt på sina turnéer längre.
– Har du dåligt samvete över att hon inte kan uppträda eller är du glad att hon inte förgiftar planeten? frågar han.
– Jag bryr mig inte om hur hon uppträder, om jag ska vara ärlig, svarar Greta.
Publiken skrattar högt, Trevor Noah studsar till och ler brett mot Greta. De tror att hon skämtar, att hon med flit uttrycker sig lite kaxigt slängigt mot sin mamma. Men Greta skojar inte, hon svarar bara på frågan.
Ja, för henne är klimatet viktigare än att mammans internationella operakarriär blir lidande. Det betyder inte att hon menar något illa eller hyser agg mot sin mamma.
***
I Facebookgruppen för kvinnliga autister hjälps medlemmarna åt att tolka sin neurotypiska omgivning. De skriver uppgivet om ideliga krockar och missförstånd i möten med människor. Ofta handlar det om små vardagligheter, saker som andra sällan ägnar en tanke.
En trådstartare beskriver ett scenario: ”Om man är i affären och har glömt att ta en påse säger ibland kassörskan ’Ta en, så tar vi det nästa gång.’ Menar hon det? Ska man säga till och betala för påsen nästa gång man handlar? Tänk om det är någon annan som sitter i kassan, då får hon ju aldrig veta att jag har betalat?”
Trådstartaren frågar sin neurotypiska sambo som komplicerar alltsammans genom att berätta att kassapersonalen ofta säger så när flera människor står i kön och kan höra samtalet, för att upprätthålla regeln om betalning för bärkassar. Är man däremot ensam får man oftast höra: ”äh, du kan ta en.” Sambon berättar också att det är frivilligt att betala kassen i efterhand. ”Om JAG vore kassörskan hade jag LÄTT kommit ihåg vilka jag hade låtit ta kassar med budet att de kan betala nästa gång”, skriver trådstartaren.
En annan gruppmedlem berättar också om en händelse i livsmedelsaffären. Hon stod i kö till kassan för att betala då en extra kassa öppnades intill och kön delade sig. Själv stod hon kvar i sin första kö, men blev knackad på axeln och uppmanad att byta kö till den nya, kortare. Men hon ville inte byta. Hon ville stå kvar. Stämningen blev obekväm, de andra kunderna förstod inte varför hon inte ville välja den nya kortare kön. Normen är att man alltid ska skynda sig, alltid ha bråttom.
En tredje gruppmedlem beskriver sorgset hur hon hade glömt sitt betalkort hemma och frågat kassörskan på ICA om hon kunde swisha henne betalningen. Kassörskan hade blivit förnärmad och svarat nej. ”Varför var hon så ovänlig?” undrar trådstartaren. ”Hade det varit jag skulle jag ha sagt ja direkt.”
”Det fattar du väl att du inte kan fråga henne om det. Hon är på jobbet och vill inte blanda in sin privata telefon”, kommenterar en annan gruppmedlem. ”Ok, tack för att du förklarade”, får denne till svar.
I Facebookgruppen tar ingen illa upp av hårda ord och raka besked. Autister kan uttrycka sig drastiskt och låter andra göra detsamma. Tonen i gruppen är en befrielse, här finns inga av det neurotypiska internetdebatterandets sjukor såsom personangrepp, whataboutism och halmgubbar. Man argumenterar sakligt och håller sig till ämnet.
Situationerna som beskrivs i Facebookgruppen kan verka vardagliga, nästintill obetydliga, men sedda tillsammans bildar de ett större mönster. I vår tid förväntas människor ha bråttom och det betraktas som normalt att välja den snabbaste kön, det mest effektiva sättet att ta sig fram på. Löften om att göra rätt för sig gällande småsummor betyder ingenting, den gemensamma överenskommelsen är att de bara är artigt utfyllnadsprat som inte ska omsättas i verklighet.
”Om de nu ska vara så fantastiska på kommunikation borde de ju kunna tyda oss liksom”, skriver gruppmedlemmen J om neurotypiska människor. Hon har gett upp tanken på att ha en kärleksrelation med en icke-autist. Hon fortsätter:
”Ingen bryr sig om att försöka lära neurotyperna omkring oss hur man kommunicerar med, och lyssnar på oss. Det är de som ska vara intuitiva naturbegåvningar på kognitiv empati och theory of mind och tankeläsning, så man tycker ju att det inte borde vara så jävla svårt.”
På internet finns också en gemenskap mellan autister där man driver med neurotypiker och gör dem till avvikarna. Under coronapandemin förundrades man tillsammans över hur mycket icke-autister klagade över att behöva stanna hemma och ta det lugnt. ”Så tar du hand om din neurotypiker under social isolering” löd en rubrik på sajten neuroclastic.com.
För oss är ju det här bara en vanlig veckodag, konstaterade skribenten och raljerade över neurotypikernas kärlek till hälsningar. ”Något av det roligaste att bevittna under de senaste veckorna har varit hur neurotypikerna slår knut på sig själva för att få röra vid varandra när de hälsar utan att riskera livet”, skriver hon. ”Varför ska de röra vid varandras armbågar, den del av kroppen vi hostar i? Vad hände med en enkel vinkning? Det är väl det första vi lär bebisar? Det finns också ord. Man kan till exempel säga hej. Eller autistens favorit: att helt enkelt direkt kasta sig in i en intressant diskussion utan allt trams innan.”
Skribenten på neuroclastic.com njöt skadeglatt av att se neurotypikerna oroa sig över framtiden under pandemin. ”Nu känner de sig som vi autister gör hela tiden. Vi vet hur det är att vilja ha något från affären men känna sig som att man kan dö om man går dit.”
Artikelförfattaren tipsar om att hjälpa hemmajobbande neurotypiker med att skapa rutiner, lära sig att njuta av stillhet och ro och använda brusreducerande hörlurar. ”Utan omvärldens distraktioner kommer de kanske äntligen – ÄNTLIGEN – lära sig glädjas åt livets små bekvämligheter.”
***
Autisten använder språket för att meddela sig, inte för att göra intryck. Att som autist öppna munnen och tala är som att använda ett främmande språk där man inte kan artighetsfraserna. Det låter korthugget och klumpigt. Man är som en turist som inget högre önskar än att smälta in, men vid espressobardisken bara får ur sig ett: ”En kaffe.” Punkt. Språkkunskaperna räcker inte till för att linda in beställningen i något sirligt och vänligt. Avsikten är inte att vara oartig, man hittar bara inte rätt ord för fluffet omkring själva budskapet.
När autisten hamnar i konflikt handlar det ofta om just detta. Men missförstånden beror lika ofta på att den icke-autistiska omgivningen läser in dolda betydelser som inte finns.
Som kvinna har jag med tiden förstått att jag förväntas tala i koder. Så gör de flesta. Därför blir jag ofta tolkad som om det jag säger har en undertext, även då det saknas en. Under gräl med min neurotypiske exman kunde han hävda att jag egentligen hade menat något helt annat än det jag nyss sagt. Det var obeskrivligt förvirrande. Mitt ”Oj vad mycket sopor det ligger här!” betydde bara det, det fanns ingen gömd kritik av typen ”varför tar du aldrig ut soporna, du gör aldrig något här hemma” mellan raderna. Men han hörde en sådan. Jag å min sida var stendöv för hintar och tolkade allt han sa bokstavligt. Att försöka tyda andras undertext är autistens ständiga huvudvärk.
Jag har en kär vän som är den mest neurotypiska man kan tänka sig. Hon rör sig genom livet med en social smidighet som är otrolig att se. Alla tycker om henne. Hon tar konflikter och får sin vilja igenom utan att någon blir arg eller sårad. Under en period bad jag henne att spökskriva sms:en jag skickade till min exman och plötsligt kom han och jag överens. För mig kändes det som att göra våld på mig själv att smickra och frisera sanningen. Men det fungerade.
***
Ordet metafor är grekiska och betyder ”bära över”. Metaforer flyttar över beskrivningar och scener till en ny miljö, de bär över i en annan riktning. Två världar blandas. Världarna kan vara drastiskt olika, men i en snygg verkningsfull metafor är det just denna krock som får himlen att klarna och sinnena att vidgas.
Språket hämtar sina eviga bilder från sådant som vägar, vatten, växter, spel och krig. Språkforskare ser bildspråket som en väg som leder från startbetydelse till målbetydelse. Förmågan att tolka metaforer bygger på att du känner igen bilden som dyker upp i huvudet och kan relatera till den. Bilden måste stämma.
Jag kan ha svårt för metaforer eftersom jag ofta fastnar i översättningen från bild till verklighet, hur inarbetad metaforen än är. Min autistiska hjärna kan inte låta sprången mellan det konkreta och det abstrakta bara passera utan att grubbla över dem.
Jag vet att det inte spelar någon roll om en metafor är sann eller inte, bara den uppfattas som sann. Ändå bedömer jag sanningshalten. Om någon till exempel säger att ”hela dagen har varit en enda lång 30-sträcka” undrar jag om personen menar att detta är bra eller dåligt. Är det inte ganska vilsamt att köra i 30? Jag förstår att metaforen antagligen betyder att dagen har varit långtråkig och seg. Sedan blir jag hemligt irriterad över att vi alla förväntas föredra hastighet framför långsamhet. Vid det laget har ganska lång tid passerat och jag har halkat efter i samtalet.
Så går det till när jag som autist fastnar i detaljer. Jag måste konkretisera innan jag kan generalisera. Nackdelen är att samtal avstannar, man uppfattas som socialt inkompetent och hjärnan börjar koka.
Makten över metaforerna finns hos majoritetskulturen, neurotypikerna. För att metaforen ska fungera måste alla vara överens om de bakomliggande värderingarna. Vi har bestämt oss för att den del av ett bord som stöttar upp bordsytan liknar människoeller djurben, vilket gör att vi kallar dem för ”bordsben”. Vi har också den gemensamma inställningen att ett ”svin” betyder en dålig människa, inte att personen till utseendet liknar en gris.
Eftersom jag varken kör bil, har gjort värnplikt eller intresserar mig för krig och idrott förstår jag mig inte på bil-, sport- och krigsmetaforer. Jag begriper dem rent intellektuellt eftersom jag har lärt mig vad de betyder, men de har ingen förankring i mig. Om någon säger mig att livet är en rondell förstår jag visserligen att det betyder att man cirklar runt. Men egentligen kan man väl svänga höger direkt i en rondell? Så håller jag på.
Språkforskaren Lars Melin skriver i sin bok Polletten som trillade ned att vardagliga metaforer tolkas automatiskt. Alla som lyssnar förstår sekundsnabbt vad som avses, även om de inte hört metaforen förut. De behöver inte översätta metaforen till verklighet. Denna spontanitet har bevisats i många experiment. ”Om översättningsteorin vore riktig skulle det ju ta lite längre tid att hantera metaforer än klarspråk”, argumenterar Lars Melin. Tja, det gör ju det. För mig åtminstone. Jag älskar klarspråk.
De värderingar som styr språkets metaforer, så kallade konceptuella metaforer, är relativt enkla att få syn på och ofta gemensamma för olika kulturer. Upp betyder bra och ner betyder dåligt, eftersom växterna, vår föda och grunden till allt liv, strävar upp ur jorden och vi föreställer oss Gud uppe i himlen. Därför är humöret på topp, vi svävar på moln, flyger fram och har kommit upp oss. Riktningen uppåt är positivt laddad.
Hur skulle en autistisk metafor se ut? I en mer autismtillvänd värld skulle uttryck som ”ha många bollar i luften” eller ”uppe i varv” få enbart negativ laddning och betyda att vara nära ett sammanbrott på grund av för många skiftande fokus.
Autister bokstavliggör ofta symboler. Som barn hörde den amerikanska forskaren och autisten Temple Grandin en präst berätta om dörren till himmelriket som finns framför alla människor. Öppna den och bli räddad, sa prästen om dörren och Temple letade överallt hemma i huset och blev nöjd när hon hittade en liten trädörr som ledde ut på taket. Den måste vara rätt.
För att förstå ett ordspråk som ”På rullande sten växer ingen mossa” måste Temple Grandin först i sitt huvud frammana bilden av den rullande stenen som mossan inte fäster på, innan hon kan tolka vad den betyder.
Men bara för att autister bearbetar sinnesintryck annorlunda betyder det inte att de inte kan skapa eller förstå metaforer. Tvärtom, en person med autism lever ofta i en tankevärld som är rik på metaforer och symbolik. Men det är egna metaforer, inte majoritetens. Man tänker ofta metaforiskt och associativt och upplever objekt som fysiska representationer av, eller symboler, för någonting annat.
Den autistiska författaren Donna Williams berättar om hur hon jämför okända saker som hon möter med sådant hon redan känner till. Hon gör om nya objekt till något bekant som ett sätt att skapa mening och begriplighet för sig själv. Ett halsband med en svart glänsande ädelsten är en tv-skärm, en hiss med kaklade väggar ett badrum. Hon gör de associationer hon kan, baserat på vad hon redan vet och uppfinner ständigt nya metaforer för sig själv.
För den pensionerade professorn Elisabet är de runda knapparna på mobiltelefonen stekta ägg eftersom de har en cirkel i mitten. För den som mottar och bearbetar information annorlunda blir metaforer nödvändiga för att sortera i och begripa den neurotypiska verkligheten.
Själv bokstavliggör jag också bilder. Jag minns en utställning på Millesgården med surrealistisk konst för många år sedan. Jag gick runt i salen och kände en stigande irritation över att konsten inte alls såg drömsk ut. Drömmar ser inte ut som på surrealisternas målningar. Vem har någonsin drömt om en flytande klocka?
En annan gång såg jag en utställning med Cindy Sherman på Moderna museet. På stora glansiga fotografier gestaltade hon förvridna versioner av sig själv. Ibland var hon cowboy, ibland affärskvinna. ”Jagets teatrar” var en rubrik i utställningstexten. Det handlade om skapandet av kvinnlig identitet genom ett rollspel. Hur vi förställer oss inför oss själva och omgivningen och bär identiteten som en mask.
Jag vandrade runt i utställningen utan att förstå vad bilderna föreställde. De skulle gestalta det undermedvetna, men jag såg ingen koppling mellan Cindy Shermans iscensättningar av sig själv och hennes, eller allas vårt, inre.
Den här maskeraden kan omöjligt pågå i det undermedvetna, tänkte jag. Hon har klätt ut sig för andras blickar. I det undermedvetna är vi ensamma. Där finns ingen publik som beundrar kostymerna. Där finns inga lösnäsor, där ligger ingen rekvisita och väntar. Våra rollspel inför oss själva tar sig mer invecklade former än generiska bilder av juveltyngda affärskvinnor eller cowboys på slätten. Jaget skulle genomskåda de här fixerade, lättlästa bilderna, det är inte så lättlurat.
Jag fick inte ihop språnget mellan det konkreta och det abstrakta. Det blev en konflikt mellan betydelserna, och det berikande möte som andra verkade uppleva uppstod inte. Lyckade metaforer ska bära över från en startvärld till en målvärld så att en skarp dubbelexponering uppstår där båda världarna blir synliga. Men för mig uppstår ofta en paradox istället. Metaforen mystifierar. Det är min upptagenhet av detaljer som ställer till oreda.
Vissa äldre metaforer är mer användbara för mig eftersom de är konkreta och därmed tydligare än sina samtida motsvarigheter. Jag säger fortfarande ”ta kort” med mobilen, eftersom en pappersbild är mer konkret än en digital bild på en skärm, jag frågar ”rullar bandet?” när jag spelar in radio eftersom ett magnetband som sätts i rörelse i en bandspelare är tydligare än en inspelning i datorns program. Så gör de flesta, vi säger till exempel fortfarande tända och släcka lampan, i stället för ansluta och avsluta eltillförseln, trots att vi inte använder stearinljus eller fotogenlampor. Gamla språkliga betydelser försvinner i takt med att samhället förändras, men orden finns kvar. Vi fortsätter att säga penna om våra skrivdon, utan att tänka på att bilden härstammar från en fågels fjäderskrud och tiden då man skrev med en fjäderpenna.
Också jag använder förstås som alla andra ofta metaforer utan att tänka på det. Men ibland påverkas mitt val. Det känns fel att säga ”många nya ansikten” och mena att jag har träffat många nya människor, eftersom jag inte relaterar till ansikten och har uselt ansiktsminne. Jag föredrar ”många nya namn” för att beskriva situationen.
***
Det finns en filmgenre om språkliga missförstånd som är trösterik för autister. Det är den där en utböling oväntat slängs in i en ny, okänd miljö där hen tas emot som en frälsare. I filmen Välkommen Mr Chance från 1979 spelar Peter Sellers en trädgårdsmästare som lyckas bli utnämnd till presidentens rådgivare utan att tala om något annat än odling. Allt han yttrar om sådd och skördar, spirande växter, starka rötter och årstidernas växlingar, tolkas som metaforiska uttryck för ekonomi, kris och konjunktur av toppolitikerna runt omkring honom. På egen hand översätter de hans högst konkreta ord till abstraktioner och hyllar honom som en nytänkare.
Likadant i komedin Office Space från 1999 som handlar om en sanningssägares seger. Huvudpersonen Rob tröttnar på sitt meningslösa kontorsarbete och talar uppriktigt och sanningsenligt om för två inhyrda konsulter hur mycket han maskar och hur lite han bryr sig om jobbet. Ju mer drastisk han blir i sin bokstavlighet, desto mer förtjusta blir konsulterna som är inkallade för att undersöka vilka medarbetare som är omotiverade och kan sparkas. De drar slutsatsen att Rob är uttråkad på grund av att han är överkvalificerad och rekommenderar att han befordras till chef.
I den verkliga världen är sanningssägande en del av problemen med socialt samspel som drabbar personer med autism.
***
Med sin bok The Empty Fortress (Den tomma fästningen) från 1967 var den freudianske psykologen Bruno Bettelheim en av de första som liknade det autistiska tillståndet vid ett fort eller en belägring. Han jämförde också autism med att sitta i koncentrationsläger. Samma år kom Clara Claiborne Parks bok Belägringen.
De föreställde sig autismen som ett ointagligt fort, där autisten själv var inlåst och inte kunde ta sig ut. Tanken var att det fanns en äkta, sann människa där inne bakom den autistiska muren. Bettelheim trodde att autism hos barn berodde på föräldrarnas oförmåga att knyta an under viktiga stadier av barnets utveckling och var en anhängare av idén om kylskåpsmödrar.
Metaforer som hör ihop med bilden av en fästning lever kvar. Det talas om autism i termer av kamp och genombrott, attack och försvar. Idén om att det går att dyrka upp eller bryta sig in i ett autistiskt barn för att hitta och rädda det syns i titlarna på några amerikanska böcker som getts ut på 2000-talet, såsom Between Their World And Ours: Breakthroughs With Autistic Children, Finding Ben: A Mother’s Journey Through The Maze of Asperger’s och Through The Glass Wall: Journeys into the Closed-Off Worlds of the Autistic.
Föreställningen om autismen som något främmande och dolt inom människan och autisten som en gåta som ska lösas uppenbarar sig också i fotografier. I en annons för ett amerikanskt företag som påstår sig kunna bota barn med neuropsykiatriska funktionsnedsättningar syns en bild av ett barns öga som tittar ut genom ett nyckelhål. Texten till bilden lyder: ”Vi ger dig nycklarna så att du kan låsa upp dörren till deras värld.”
Närbilder av ansikte och ögon är återkommande som metafor för autism i reklam, konst och journalistik. Sådana bilder är egentligen ingen metafor för autismen i sig, de visar snarare neurotypikerns försök att förstå och lösa ”mysteriet”. Det är bilder av en fotograf som tränger sig nära inpå med kameran i jakt på den sanna, gömda individen där inne, en bildmakare som tänker sig att ögonen är själens spegel och att hen kan fånga essensen av autismen genom att gå tillräckligt nära. Men ingenting syns förstås, eftersom autism är osynligt. Närbilderna knyter istället an till äldre tiders föreställningar om människor med funktionvarianter som utställningsobjekt, till för andra att granska och syna.
Bilder av barn med autism kan också föreställa en förälders sorg och ångest över att känna sig utestängd. Ofta skildras barnen som ensamma och isolerade i en stor, farlig värld, som i den amerikanska fotografen Rosie Barnes bilder av sin autistiske son Stanley i boken Understanding Stanley, där pojken ofta står bortvänd på långt avstånd och ensam i bild. Han fotograferas tillsammans med leksaker, en gunga och en studsmatta, som han inte använder. Bilderna uttrycker ensamhet, passivitet och frånvaro, men vems är ensamheten? Hur Stanley känner sig kan betraktaren inte ana för vi ser inte hans ansikte. Han kunde lika gärna vara tillfreds med sitt eget meningsskapande i nuet, helt och hållet nöjd med att strunta i gungan och studsmattan. Det är moderns egen ensamhet och känsla av kontaktlöshet som uttrycks genom bilderna, inte sonens.
***
Den australiska psykologen Jac den Houting, själv autist, står barfota på en scen och säger att förståelsen av autism måste omdefinieras. Genom den medicinska vetenskapen lär vi oss att det finns ett rätt och ett fel sätt för våra hjärnor att utvecklas. Autismen beskrivs genomgående i termer av nedsatta förmågor – den orsakar svårigheter och problem. Men Jac den Houting upplevde befrielse när hon fick sin diagnos.
– Hur kunde något som var så positivt för mig vara en dålig sak? frågar hon retoriskt i sitt TED Talk.
När Jac den Houting grävde vidare hittade hon andra definitioner av autism, utformade av människor som själva var autister. Enligt dem var autism en del av spektrumet av normala variationer i människans neurologiska utveckling. De såg autism bara som ett annat sätt att tänka och betonade att inga hjärnor är rätt eller fel. All form av neurologisk utveckling är lika giltig och har samma värde.
Men många människor tenderar att jämföra autister, säger Jac den Houting. Som högfungerande ställs hon ofta mot någon som enligt den neurotypiska lekmannabedömaren är ”autistisk på riktigt”. Inte bara lite annorlunda, utan verkligt ”funktionsnedsatt”.
– Det syns inte på mig, men jag är också funktionsnedsatt. Inte genom min autism, men via min miljö.
Jac den Houting kallar samhällets nuvarande syn på funktionsvariationer för den medicinska modellen. Enligt den är funktionsnedsättningen ett individuellt problem, placerat inom individen själv. Hon tar sig själv som exempel.
– Jag har svårt att gå i shoppinggallerior för att de är högljudda, hårt upplysta, oförutsägbara och fulla av folk. Den medicinska modellen skulle säga att jag kämpar med shoppinggallerior eftersom min hjärna har problem med att processa intrycken, och att detta beror på att jag är autistisk.
Men om det fanns shoppinggallerior som var tysta, svagt upplysta, förutsägbara och glest befolkade skulle Jac den Houtings svårigheter upphöra. Hennes funktioner skulle inte längre ”sättas ned” av shoppinggallerian. Hon skulle dock fortfarande vara autistisk.
Hennes poäng är att samhället gör oss funktionsnedsatta. Funktionsnedsättning uppstår när samhället motverkar, eller krockar med, personens individuella särdrag.
Flytta ut på landet då, kanske någon svarar. Men vore det inte synd om en del av befolkningen skulle behöva fly städer och andra människor för att stå ut på jorden?
Den Houting vill använda det engelska ordet disabled som ett verb, inte som ett substantiv.
– Jag är inte funktionsnedsatt, det är samhället omkring mig som sätter ned mina funktioner. När jag inte står ut i gallerian beror det inte på att det är något fel på mig, utan på att samhället inte ombesörjer mina behov.
I Jac den Houtings hemland Australien dominerar den medicinska modellen starkt synen på autism, säger hon.
Globalt läggs hundratals miljoner dollar på forskning om autism varje år. Utgångspunkten är att autism är ett problem som ska lösas. När den Houting undersökte hur forskningspengar använts i Australien de senaste tio åren fann hon att över 40 procent gick till genetisk och biologisk forskning, dels om orsakerna till autism, dels för att ta reda på om det går att förebygga. 20 procent gick till forskning om behandlingar av autism – hur man kan få autister att sluta bete sig autistiskt och passa in bättre. Bara 7 procent av anslagen gick till forskning om hur man kan hjälpa och underlätta för autister.
Psykologen Jac den Houting tillhör den yngre generation autister som på internet och i sociala medier agiterar för rätten att leva ett autentiskt autistiskt liv. Med inspiration hämtad från identitetspolitiska rörelser uttrycker de stolthet över diagnosen och kräver respekt och förståelse. De vill ta tillbaka tolkningsföreträdet och menar att neurotypiker inte är bäst lämpade att yttra sig om autism eftersom de saknar erfarenheten.
Somliga är kritiska till termen högfungerande, eftersom motsatsen blir lågfungerande. Vem har egentligen rätt att kalla någon annan för lågfungerande bara för att den fungerar annorlunda? Vad spelar det för roll om en människa inte talar eller skriver som majoriteten? Vi är alla lika mycket autister, säger autismaktivisterna i sociala medier.
Svenny Kopp håller inte med. Eftersom autismspektrumet är så brett behövs termer som kan skilja människor åt. Skillnaden mellan en person som arbetar heltid i ett krävande yrke och en som inte kan tala eller höra är stor. Kallar man dem båda bara för autist blir det den som har de mest synliga dragen som kommer att definiera vad autism är. De högfungerande kvinnorna riskerar att återigen osynliggöras.
– Vi behöver gradera efter hjälpbehov, men inte för att nedvärdera eller stigmatisera, säger hon.
Svenny Kopp får fortfarande regelbundet brev från förtvivlade föräldrar till autistiska flickor och unga kvinnor som skriver att de inte blir tagna på allvar eller får rätt hjälp. De blir inte trodda i skolan eftersom flickorna är stillsamma och lyckas bra med sitt skolarbete.
Just nu arbetar hon med en uppföljning av de flickor som hon följde på 1990-talet och som idag är runt trettiofem år gamla. Hennes banbrytande forskning och vägran att ge upp har inneburit räddningen för många autistiska kvinnor.
En av dem är författaren Lina Liman, vars moster av en slump hörde Svenny Kopp tala om flickors autism i radio och kände igen symptomen hos sin systerdotter. Då hade Lina Liman, svårt anorektisk och deprimerad, tillbringat sju år av sitt liv i den psykiatriska slutenvården och närapå mist livet. Ingen av alla läkare och psykologer som hon träffat hade förstått att hon var autistisk. Men radiointervjun satte henne på rätt spår och vid trettiotvå års ålder fick hon till sist sin diagnos. I sin bok Konsten att fejka arabiska skriver hon om hur Svenny Kopps forskning gav henne livet åter.
Den autistiska hjärnan
Du har ett liv. Jag har en rutin.
– Cynthia Nixon i rollen som Emily Dickinson i filmen
A Quiet Passion
DEN AMERIKANSKA FÖRFATTAREN och boskapsexperten Temple Grandin har en asymmetrisk hjärna. På magnetkamerans bilder syns att en ventrikel, ett vätskefyllt rum i hjärnan, på vänster sida är nästan dubbelt så lång som på den högra. Den säckliknande blåsan är så lång att den sträcker sig in i parietalloben, det område i hjärnan som har hand om arbetsminnet.
Hur uppstod den här skillnaden i Temple Grandins hjärna?
Temple Grandin föddes i Boston 1947, fyra år efter att Hans Asperger hade publicerat sina första forskningsresultat. Nästan ingen visste vad autism var.
Som treåring visade Temple inga tecken på att börja prata. Hon fick utbrott och försvann ofta in i sin egen värld. Hennes mor tog med henne till en neurolog, som gjorde ett EEG för att undersöka om flickan hade epilepsi och utförde en hörselkontroll för att utesluta att hon var döv.
”Hon är en underlig liten flicka, men hon kommer att lära sig att tala”, sammanfattade doktorn. Sedan klassade han Temples udda beteende som en hjärnskada och remitterade henne till en talpedagog.
Om Temple Grandin hade fötts bara tio år senare tror hon själv att bedömningen hade varit en annan. Då hade hennes mor förmodligen fått höra att dottern var psykiskt sjuk och rekommenderats att skicka henne till en institution. På 1950-talet hade idéerna om kylskåpsmödrar och uppväxtmiljö fått fäste inom psykiatrin. Autistiska barn hade föräldrar som ”precis hade råkat tina upp tillräckligt för att producera ett barn”, sa forskaren Leo Kanner i tidskriften Time 1960. Inställningen till autism medförde att man sökte i psyket efter orsaken till beteendet, och tog för givet att skulden var föräldrarnas, eller mer specifikt, mödrarnas.
Men år 1947 var det för tidigt för sådant, läkaren konstaterade bara att det var något slags fel på flickans hjärna, och hade ingen behandling att föreslå. Temple Grandins mor slapp att skuldbeläggas för bristande föräldraskap och kunde i lugn och ro fokusera på att hjälpa sin dotter. Hon accepterade att hon inte kunde göra något åt orsaken men förstod instinktivt vad dottern behövde. Modern konstruerade egna övningar i socialt samspel och tränade Temple i timmar varje dag. Många av hennes egenutvecklade metoder liknade dem som började rekommenderas av beteendeterapeuter decennier senare, noterar Temple Grandin i sin självbiografi. Hennes mor var före sin tid.
Den idag sjuttiotreåriga Temple Grandin är en av de mest kända autismexperterna i USA. Hon har föreläst flitigt och skrivit bästsäljande böcker om sin autism som sålt i över en miljon exemplar. Det finns en Emmybelönad HBO-film om hennes liv med skådespelaren Claire Danes i huvudrollen.
Temple Grandins hjärna har scannats åtta gånger. Undersökningarna har visat att hennes hjärna är 15 procent större än genomsnittet, hon har mer vit hjärnsubstans i sin vänstra hjärnhalva än kontrollgruppen och hennes amygdala är större, vilket är vanligt hos autister. Bilder visar också att hennes lillhjärna, den del av hjärnan som har hand om motorik, kroppsställning och balans, är 20 procent mindre.
Idag är forskarna överens om att autism sitter i hjärnan. Det finns ett obestridligt samband mellan autistiskt beteende och hjärnans funktioner. Men autistiska hjärnor ser inte likadana ut eftersom spektrumet är brett.
För Temple Grandin bekräftade neurologernas slutsatser sådant som hon länge hade känt på sig. Hon har alltid haft ett exceptionellt bildminne. Det har känts som om hon är ”överuppkopplad” i huvudet och har en ”direktlina” till syncentrum som underlättar bildminnet. Magnetkamerabilder av hennes hjärna har visat att metaforen har en konkret motsvarighet, hjärnan är verkligen ”överkopplad”.
Innanför hjärnbarken ligger den vita substansen som innehåller buntar av nervtrådar som sköter kommunikationen mellan hjärnbarkens nervceller. Trådarna formar nervbanor. På bilder av Temple Grandins hjärna sticker två så kallade subkortikala banor ut. Dessa nervbanor kopplar samman regioner i hjärnan och skickar bland annat bearbetad visuell information till frontalloben. Hos Temple Grandin finns fler kopplingar än i standardhjärnan, bilderna visar kraftiga nervbanor med ett knippe trådar som sträcker sig ända till syncentrum.
Trots att Temple Grandins mor gjorde allt för att öva sin dotter i socialt samspel blev hennes uppväxt besvärlig. Hon fann det svårt att knyta an till människor omkring sig, men kände desto större samhörighet med djur. Umgänget med dem krävde inga invecklade sociala koder. Kärleken till djuren gjorde henne till en av världens främsta boskapsexperter.
I USA har attityderna gentemot autism förändrats mycket på senare år, mycket tack vare Temple Grandins upplysningsarbete. Med sin opinionsbildning har hon ökat kunskapen och förståelsen och lyft fram de positiva sidorna. För henne är det självklart att autism kan bli en tillgång för individen, bara denne får rätt förutsättningar. Hon anser också att autism bör förstås symptom för symptom, inte utifrån en paraplydiagnos. Hon delar till exempel in autistiskt tänkande i tre olika specialiserade kategorier: bildtänkande, mönstertänkande och ord- och faktatänkande. Med indelningen vill hon hjälpa autister att identifiera sina starka sidor. Själv är hon en bildtänkare. Hennes extraordinära bildminne har hjälpt henne att konstruera intrikata lösningar för boskapsförvaring. Hon har uppfunnit nya komplicerade rampsystem, drivningsgångar och fållor bara genom att se dem framför sig.
Men kontakten med människor har varit mer invecklad. För neurologen Oliver Sacks beskrev hon sitt liv som att hon var ”en antropolog på Mars”, en forskare på ständig jakt efter tecken på begriplighet i ett främmande universum. Med sig själv som undersökningsobjekt i otaliga böcker, föreläsningar och artiklar har hon haft enorm betydelse för den ökade kunskapen om autistiska människor.
Hon är en pragmatisk och envis person, som finner egna lösningar på sina problem. När hon identifierade sin kropps behov av att bli vidrörd konstruerade hon en ”squeeze machine”, en fjärrkontrollstyrd krammaskin som hon kan ligga i. Hon vill inte att andra människor rör vid henne, men krammaskinen har en lugnande inverkan då den omsluter hela hennes kropp och pressar mot den med ett lätt tryck. Inspirationen kom från de trånga fixeringsburar och behandlingsboxar som används för att hålla nötkreatur stilla vid märkning eller veterinärundersökning.
I Temples high school fanns en lärare som såg hennes intresse för maskineri och boskapsförvaring och tog det på allvar. Han uppmanade henne att själv lära sig konstruera och bygga. I vetenskapens klara, tydliga språk fann hon befrielse från de outtalade antaganden och odefinierade känslor som präglade det sociala språket. Hon hade hittat sin plats.
I början av sin yrkesbana hände det att hon blev lurad och utnyttjad på grund av sin svårighet att tolka och genomskåda kroppsspråk. På en boskapsanläggning som Temple hade ritat gick maskineriet ofta sönder. Ingen förstod varför. Efter upprepade händelser märkte hon att de bara ägde rum när en viss man, John, befann sig i rummet. Hon kopplade samman hans närvaro med den trasiga utrustningen och förstod att han saboterade anläggningen. Temple lärde sig kognitivt att vara misstänksam – hon kunde lägga ihop två och två men hade inte sett avundsjukan i Johns ansikte. För en del män inom boskapsnäringen var det svårt att acceptera att en kvinnlig autist så enkelt kunde konstruera utrustningen de behövde.
Idag är Temple Grandin professor vid Colorado State University. Hon har levt för sitt arbete och aldrig haft en kärleksrelation.
***
Forskarna har strävat efter att besvara frågorna: Hur ser den autistiska hjärnan ut? Och vad gör den annorlunda än den neurotypiska hjärnan? Man har funnit många svar, men vägen till att diagnosticera autism enbart genom hjärnavbildningar är fortfarande lång.
Orsaken till autism är biologisk och beror framför allt på ärftlighet. Men hur blir då den autistiska hjärnan som den blir? Varför uppstår avvikelserna?
Svaret är att många gener är inblandade. Många gener som kan orsaka autism har en funktion i den växande hjärnan, speciellt i bildandet av nervceller och kommunikationen mellan hjärnceller. Det rör sig om små variationer i den genetiska kod som kontrollerar hjärnans utveckling. Dessa variationer ser inte likadana ut hos alla. En genetisk variation som återfinns hos ett autistiskt barn kan vara frånvarande hos ett annat. Autism är inte som till exempel Downs syndrom som man sedan länge vet beror på en extra kromosom 21.
Varifrån kommer då de genetiska variationerna? De är för det mesta nedärvda. Vid någon tidpunkt har en oregelbundenhet uppstått i genpoolen som sedan har förts vidare. Men alla genetiska förändringar är inte ärftliga. Somliga kan uppstå spontant genom mutationer i föräldrarnas könsceller eller under fosterstadiet.
Autism är en bred paraplydiagnos som yttrar sig genom drag som må vara gemensamma men inte är identiska hos varje person. På senare år har forskarna förstått att det krävs många olika genmutationer och variationer för att skapa ett autistiskt drag hos individen. Kombinationen som ärvs blir avgörande.
***
Hos personer med autism har man kunnat se ett tydligt ökat blodflöde i flera delar av hjärnan, jämfört med hos neurotypiker. Ett sådant område med mer aktivt blodflöde är lillhjärnan.
Gör man ett snitt genom lillhjärnan ser man grå hjärnbark och vit hjärnsubstans bilda ett grenliknande mönster. Snittet löper genom ”daggmasken”, lillhjärnans mittenparti med sina tunna tvärgående vindlingar. Det gråvita mönstret kallas Livets träd.
Jag tittar på en bild av lillhjärnan. Hjärnsubstansens tunna vita grenar i livsträdet påminner om en medeltida kyrkmålning där lövverket blekts bort av överkalkningar och restaureringar. I de bibliska legenderna är livets träd kalt, utan bark och blommor. Det kan inte växa för Adam och Evas synders skull.
Livets träd framställs ofta som tre träd – ceder, oliv och gran eller cypress – sammanvuxna till ett. I Första Mosebok omtalas ett livets träd vars frukt ger evigt liv.
I en judisk och kristen legend som finns i olika varianter skickar en åldrad Adam sin son Set till paradisets port för att hämta en gren från Livets träd. Av keruben med det flammande svärdet får Set med sig tre frön som han ska lägga under sin fars tunga när han är död.
Så dör Adam, begravs på Sions kulle och ur hans grav spirar tre skott. David finner dem och tar dem till Kidrons dal där de växer samman till ett enda väldigt träd. Århundraden förflyter och när Kristus ska korsfästas behövs ett kors. Den gamla trädstammen hämtas och timmermännen upptäcker att den består av tre sammanvuxna stammar. Av cedern tillverkar de korsstammen, av cypressen tvärbjälken och oliven blir träplattan där Pilatus inskription ska ristas in. Så reses korset på Sions kulle.
När Jesus korsfästs väller en en blodström fram ur hans sår och rinner nedför korset. Blodet rinner djupare ned under jorden och som en barmhärtighetens olja fuktar det Adams skalle som ligger begravd där nere. Hjässan på den syndfulla mänsklighetens fader smörjs med barmhärtighetens olja från paradiset. Kretsloppet är slutet.
Neurologin säger att extra mycket blod strömmar runt livets träd i min lillhjärna. Legenden har tagit sig in i mitt huvud och jag tycker om tanken på blodflödet som en barmhärtighetens olja, där inne bland vindlingarna och de grå vecken.
De tidiga beskrivningarna av hjärnan tänkte sig ett landskap med träd, djur och öar. Ett område kallas insula, efter det latinska ordet för ”ö”, och är den del av hjärnan som får information om vår inre och yttre värld. Den tar emot alla signaler från kroppen, som hur fort hjärtat slår, hur högt blodtrycket är och hur vi andas, men den får också information från våra sinnen. På hjärnans ö smälter den yttre och inre världen samman och utifrån sammanslagningen skapar hjärnan känslor.
***
Den amerikanska poeten Emily Dickinson levde på 1800-talet i en tid då diagnosen autism inte fanns, men visste själv att hon var annorlunda. Flera av hennes närmare 1800 dikter handlar om hennes hjärna. I dessa beskriver hon den som splittrad, svängande och krängande, ett sinne som lämnar de upptrampade stigarna och går nya vägar, flyter med i sina egna strömmar, översvämmar och trampar ned.
I dikt 867 skriver hon att det känns som om hennes hjärna har delats mitt itu. Hon försöker sy ihop den men misslyckas. Hennes medvetande är i bitar och delarna passar inte ihop. Hon försöker länka tankarna med varandra, få ihop det förflutna och nuet, men ljud och språk trasslas ihop och meningen undflyr henne som tappade bollar, eller kanske garnnystan, som rullar iväg på golvet.
Autismforskaren Lorna Wing har beskrivit upplevelsen av splittring som att det autistiska medvetandet kan ha svårt med central koherens, det vill säga att pussla ihop information från nutid och dåtid, begripa erfarenheter och dra lärdom av dem, förstå vad som kommer hända i framtiden och göra upp planer. Man har svårt att finna sig till rätta i tid och rum och skapa helhet av detaljer.
I dikt 340 skildrar Emily Dickinson en begravning som äger rum i hennes hjärna och mörka tankar där hon om igen plågas av trumslag, stöveltramp och ringande klockor. Ett sammanbrott har ägt rum.
Men Dickinson är också envist stolt över sitt udda medvetande. I dikt 598 skriver hon att hennes hjärna är större än himlen och djupare än havet. Och i nummer 620 säger hon: ”Much Madness is divinest Sense”.
***
Hur ska vi förstå autism som fenomen? En biomedicinsk modell säger att autism är något som man ”har” och som bör behandlas. Sedan finns den så kallade neurodiversitetsmodellen, som säger att autism är en extrem variation av det ”normala”, något som man kan förvänta sig. Somliga människor blir 2,30 långa, vilket är ovanligt men ingen sjukdom. Dock har de svårt att fungera eftersom samhället inte är byggt för dem.
De två modellerna motsäger inte varandra. Autism kan både betraktas som naturligt och vara sammankopplat med andra diagnoser och sjukdomar. Gener som finns hos personer med autism överlappar med adhd, dyslexi och epilepsi. Närmare 75 procent av alla barn med autism har någon annan diagnos.
Flera hundra gener samverkar när autism uppstår. Genetiska varianter uppkommer på grund av att bitar av DNA byts ut eller faller bort under evolutionen. Genetisk variation är anledningen till att vi har olika längd, ögonfärg och hårfärg. Vissa genetiska varianter kan öka sannolikheten för vissa sjukdomar eller tillstånd, medan andra kan skydda.
Både vanliga och sällsynta genvarianter bidrar till sannolikheten för att utveckla autism. De är oftast nedärvda men kan också uppstå spontant genom mutationer under celldelningen. Då finns genvarianten inte redan hos föräldern utan uppstår i dennes könsceller eller under fosterstadiet. När nya genmutationer uppstår spontant beror det på faktorer som påverkar biologin under fosterstadiet, vid födseln eller kort därefter. Det kan till exempel vara om mamman eller pappan är äldre när de skaffar barn, läkemedel, miljögifter, stress och infektion under graviditeten eller komplikationer vid födseln. Omgivningsfaktorer handlar alltså inte om barnets uppväxtmiljö utan om hur gener kan förändras under graviditet och förlossning.
Det finns uppskattningar av hur mycket som är ärftlighet och hur mycket som är omgivningspåverkan. Ärftligheten är ungefär 80 procent. Det betyder att det autistiska beteendet till 80 procent kan förklaras med ärftliga gener och 20 procent av omgivningsfaktorer. Omgivningsfaktorerna spelar alltså en betydligt mindre roll än ärftlighet.
Detta gäller inte bara autism. Det finns 80 000 kemiska substanser som människan skapat. Det är omöjligt att undersöka alla. Men forskningen har sett att äldre föräldrar ökar risken för genmutationer, detsamma som för exempelvis Downs syndrom, och att infektion under graviditeten dubblerar risken för autism. Det senare har att göra med immunreaktionen, inte viruset i sig. Fostret kan skadas av den starka immunreaktionen, av hur intensivt kroppen jobbar för att bli av med viruset. Man vet också att epilepsimedicin som Valproat kan påverka fostret, liksom låg vikt hos modern och överkonsumtion av alkohol.
En svensk studie som har undersökt mödrar som flydde till Sverige under graviditeten visade en ökad risk för att få barn med autism med intellektuell funktionsnedsättning. Man talar om migrationsstress som har aktiverat stresshormonsystemet som i sin tur påverkat fostrets miljö.
Andra omgivningsfaktorer som har diskuterats är D-vitaminbrist, undernäring och mycket för tidig födsel som man vet kan påverka hjärnans utveckling. I en studie gjord vid Karolinska institutet visade 22 procent av för tidigt födda tecken på autism vid fem års ålder. Andelen personer med autism är något högre i Asien, vad det beror på vet man inte. Barn till somaliska föräldrar i Stockholm och Göteborg har också en högre andel autism, utan att forskarna säkert vet varför.
Så varför blir inte alla syskon i en familj autistiska om ärftligheten spelar så stor roll? Det krävs en viss mängd genetiska varianter för att en person ska utveckla autism och beroende på vilka varianter som ärvs, och hur liten eller stor påverkan dessa har, kommer vissa syskon att nå upp till tröskeln för autism och andra inte. Föräldrar kan till exempel bära på genetiska faktorer som sammanlagt inte är tillräckligt många för att de själva ska ha utvecklat autism. Ett av deras barn kan sedan ärva genvarianter med stor påverkan och därmed bli autistiskt, medan syskonet ärver andra genvarianter med mindre påverkan och inte blir det.
Det går inte att se på en hjärna att den är autistisk och kunskapen om vad hjärnavbildningar kan visa är fortfarande begränsad. Sven Bölte, professor i barn- och ungdomspsykiatrisk vetenskap vid Karolinska Institutet, tror inte att forskningen under hans livstid kommer att nå fram till att diagnosticera via hjärnscanning.
***
Under ett besök i Vatikanpalatsets museisalar fick psykiatern Irina Manouilenko syn på en stortå. Tån satt på en fot tillhörande en man som avbildades på en fresk på väggen.
Framför allt var det glappet mellan stortån och resten av tårna som fångade hennes uppmärksamhet.
Fresken Nattvardsstriden finns i det rum som tidigare var påvens privata bibliotek och färdigställdes år 1510 av renässansmålaren Rafael. Den avbildar kyrkans triumf. I freskens nedre kant, på jorden bland människorna, pågår en diskussion om nattvardens stora mysterium där bland andra författaren Dante Alighieri och munken Savonarola är inblandade.
I en marmortrappa intill den helige Augustinus sitter en ung man och skriver, han tar upp diktamen från kyrkofadern. Under klädnaden sticker hans ena nakna fot fram. Avståndet mellan stortån och resten av tårna är tydligt.
Irina Manouilenko, som var mitt uppe i arbetet med sin avhandling om autismens biologiska orsaker, studsade vid åsynen av foten. Att ha brett avstånd mellan stortån och resten av tårna är en så kallad mindre fysisk avvikelse som kan förekomma hos personer med autism och andra genetiska syndrom.
Inom forskningen finns en hypotes om att sådana här mindre fysiska avvikelser hänger ihop med spontana genmutationer under fostertiden som sker samtidigt som hjärnans utveckling påverkas. Liknande små avvikelser förekommer även hos personer utan autism, men en studie som Irina Manouilenko och hennes kollegor har gjort visar att de är vanligare hos autister.
Det är möjligt att det i påvens före detta bibliotek, där den katolska kyrkans viktigaste dokument undertecknades, sitter en femhundra år gammal autist på väggen.
***
Varje förändring i genetiken sätter avtryck i hur hjärnan utvecklas och hur vi blir. Komplexa beteenden kan bli ärftliga.
En genetisk avvikelse medför att hjärnan, hormoner eller reglerande substanser förändras. Det ger en avvikelse gällande till exempel kognitiva och intellektuella förmågor: att tänka, planera och organisera utifrån ett målinriktat beteende.
Via neuropsykologin vet man att vissa områden i hjärnan har betydelse för vissa funktioner. I temporalloben finns till exempel ett område som har med social funktion att göra, och de så kallade parietala delarna av hjärnan är inblandade i att förstå metaforer och underförstådda meningar. Svårigheter med koordination och motorik har man relaterat till avvikelser i lillhjärnan.
Irina Manouilenko förklarar hur en hjärnscanning kan gå till. Med hjälp av funktionell MRI, en vidareutveckling av magnetkameratekniken som används för att avbilda hjärnans arbete, kan man få information om hjärnans aktivitet lokalt. Man kan se skillnad mellan syrerikt och syrefattigt blod och studera förändringar som uppstår i hjärnan efter en skada.
När personen som undersöks ligger i MRI-kameran får denne en uppgift som relaterar till social funktion och så tittar man på hur aktiviteten i hjärnan ser ut. Men i sin avhandling använde Irina Manouilenko PET-teknik som mätte blodflödet i hjärnan i vila, det vill säga när testpersonerna inte gjorde någon uppgift. Resultaten visade att det fanns ett tydligt ökat blodflöde hos personer med autism jämfört med kontrollgruppen i flera hjärnregioner på höger sida. Autister har ökat blodflöde i lillhjärnan och delar av hjärnbarken jämfört med neurotypiska personer. Det betyder att det är högre aktivitet, det vill säga större energiförbrukning, i hjärncellerna. Hjärnan jobbar hårdare.
***
När Hollywoodstjärnan Daryl Hannah går på röda mattan på en filmpremiär låtsas hon att hon är festens värdinna. Att det är hon och inte filmbolaget som har bjudit in alla fotografer och fans och att det är hennes uppgift att få gästerna att slappna av. Det hjälper henne att hantera en pressad situation med starkt strålkastarljus, högt tempo och skrikande fotografer. Under sina glansdagar bar hon ofta solglasögon på premiärerna.
Daryl Hannah fick diagnosen Aspergers syndrom på sjuttiotalet. Läkarna ville skicka henne till en institution, men hennes mor vägrade och flyttade med dottern från Chicago till Jamaica i stället i tron att miljöombyte skulle göra henne gott.
Som barn kunde Daryl inte sova på nätterna. Hon låg vaken och såg på film i stället. Hon var blyg och socialt obekväm. I skolan blev hon mobbad.
När hon var elva år gammal bestämde hon sig för att bli skådespelare – inte för att själva arbetet lockade utan för att hon rent fysiskt ville förflytta sig till de magiska platser hon sett i filmerna, som landet Oz i Trollkarlen från Oz. Hon längtade in i de främmande världarna, till platser där hon skulle kunna vara sig själv.
I rollerna som hon har valt under sin karriär syns ett mönster. Hon har ofta spelat outsider, en udda figur som hamnar i en värld där hon är ensam om sitt annorlundaskap. Daryl Hannah har varit sjöjungfru på land, ensam cromagnonkvinna bland neandertalare och robot bland människor. Hon har dragits till science fiction och filmer som ställt frågor om vad som är mänskligt. Ofta har hon befunnit sig i gränslandet mellan människa och maskin eller människa och djur. Rollerna har haft få repliker och förlitat sig på kommunikation bortom det talade språket. Hon var stum sjöjungfru i Splash, fåordig replikant i Blade Runner, enögd hämnare i Kill Bill, sexig jätte i Wow! Min fru är en sexig jätte! och utstött stenålderskvinna i Grottbjörnens folk.
Men sin finaste prestation gjorde hon i en roll som gissningsvis ligger nära hennes egen personlighet, den blyga, aviga frisören Annelle i dramat Blommor av stål från 1989. Anelle är så obekväm i sitt eget skinn att hon i varje bildruta ser ut att vara på väg att krypa ur det.
Filmer som utger sig för att skildra autism är ett ledsamt kapitel i Hollywoods historia. Autistiska rollfigurer skildras sällan i egen rätt, utan används som kuriosa för att lära filmens neurotypiska huvudperson värdefulla läxor om livet. Den autistiska närvaron blir en motor för berättelsen och en funktion för något annat, ett hinder som ska övervinnas och som hjälper de andra rollfigurerna att utvecklas.
Dustin Hoffmans autistiske Raymond i filmen Rain Man är det mest berömda exemplet. Han lär sin känslomässigt begränsade bror Charlie att bli mer empatisk. Raymond är dessutom savant, en populär stereotyp när det gäller autister. I artisten Sias utskällda film Music blir den knarkande huvudpersonen Zu moraliskt pånyttfödd av att umgås med sin autistiska syster.
I äldre filmer skildras autism som något som kan botas. Här blir tillståndet en utmaning att besegra för familjen runt autisten. I filmen House of Cards från 1993 försvinner flickan Sallys autism när hennes mor börjar visa henne kärlek, och familjen blir hel igen.
Autism har också använts som spänningsverktyg i thrillers som Silent Fall från 1994, där en autistisk pojke som inte kan tala blir vittne till mordet på sina föräldrar. Pojken skildras som inlåst i sig själv, tillfångatagen av sitt tillstånd. I en scen fokuserar kameran på hans uttryckslösa ansikte och zoomar in på ögonen. En inkallad terapeut frågar: ”Vad ser du där inne?” Barnet är bärare av en hemlighet som autismen förhindrar honom att avslöja. Trots att pojken tycks stå i centrum för berättelsen, är filmens egentliga historia den om terapeuternas olika syn på hur han bör behandlas.
Senare i filmen blir pojken fri från sin autism och börjar tala. En av terapeuterna slår fast att autism egentligen är en förlamande rädsla för världen. ”Det finns en pojke där inne, men han är fången bakom en mur och det gör honom livrädd”, spekulerar han. Sanning, ljus och rättvisa kopplas samman med att pojken blir ”fri” från sitt tillstånd.
Filmen Snow Cake från 2006 är en berättelse om en kvinnlig autist, spelad av Sigourney Weaver. Hennes rollfigur Linda är rutinbunden, bokstavlig och överkänslig för sinnesintryck. Men filmens verkliga huvudperson är Alex, spelad av Alan Rickman. Lindas udda beteende utmanar Alex och får honom att omvärdera och förändra sitt liv.
Oförmågan att skildra autistiska rollfigurer som hela människor lever kvar på 2020-talet, men kraven på representation i spelfilmer har förändrats. Sia kritiserades hårt för att ha rollbesatt Music med en icke-autistisk skådespelare.
Det finns några filmer om autistiska kvinnor som höjer sig över mängden. Den ena är den Emmybelönade HBO-filmen om Temple Grandin med Claire Danes i huvudrollen. Den andra är Terence Davies biografiska drama A Quiet Passion om poeten Emily Dickinson, spelad av Cynthia Nixon med en blandning av kärvhet och naivitet.
I en av filmens nyckelscener talar Emily Dickinson förtroligt med sin svägerska, som uttrycker beundran för Emilys kompromisslösa inställning till livet.
– Obeveklighet kan inte ersätta lycka, svarar Emily. Du har ett liv. Jag har en rutin. It is God’s one concession to a no-hoper. Det är Guds enda eftergift till ett hopplöst fall.
I en annan scen står hon klädd i helvitt högst upp på en trappa och skäller ut sin redaktör som har ändrat interpunktionen i hennes dikter. Senare i filmen skildras hur hon insjuknar i krampanfall och en njursjukdom som tar hennes liv vid femtiofem års ålder.
Vad vore ett verkligt autistiskt narrativ? I Andy Warhols film Empire från 1964 vilar kameran oavbrutet på Empire State Building i över åtta timmar. Kanske är det världens enda i sanning autistiska film.
En annan kandidat är den fem minuter långa, tysta öppningsbilden i Stefan Jarls dokumentär Tiden har inget namn på solen som går upp över havet vid Sandhammaren. På en skylt står ett Pasolinicitat: ”Det finns ingen annan poesi än den verkliga handlingen.”
***
Det svåraste med högfungerande autism är att man är alltför ”normal” för att bli tagen på allvar för sina svårigheter men också alltför annorlunda för att passa in. Min känsla är att andra besitter en intuitiv kunskap som jag saknar, det är som om de är synska, de vet vad man svarar, hur man tolkar och avkodar, de har en karta och förförståelse som bara har kommit dem till skänks. Jag har studerat och lärt mig mycket, många skulle nog uppfatta mig som socialt begåvad, men de ser inte ansträngningen och kostnaden i trötthet efteråt.
Autistiska kvinnor blir bra på att maskera sina sociala tillkortakommanden eftersom flickor från tidig ålder ofta tränas mer i socialt samspel än pojkar, både av vuxenvärlden och i kompisrelationer. För att maskera min sociala oförmåga har jag som vuxen utvecklat strategin att gå in i min yrkesroll som journalist. När jag hamnar i sociala situationer med människor jag inte har träffat tidigare börjar jag intervjua dem. Jag ställer frågor, vilket de flesta brukar uppskatta eftersom de känner sig sedda.
Att kvinnors autism inte är likadan som mäns hänger delvis ihop med samhällets olika förväntningar på flickor och pojkar. Flickor med autism lär sig tidigt att dölja sina sociala svårigheter. Men deras utanförskap blir också större eftersom kvinnor i högre grad än män förväntas ha en social drivkraft och ta ansvar för andras välmående. Många autistiska drag passar inte in i den traditionella kvinnorollen. Till dessa hör att inte tycka om att prata om känslor och relationer, att föredra att sitta ensam på kammaren och fördjupa sig i egna intressen, ha svårt att förstå undertext och inte kunna linda in det sagda.
Maskering sker omedvetet. Det börjar i tidig ålder och tar sig uttryck i att barnet studerar och imiterar andra jämnårigas lek och prat. Barn med autism drar sig ofta undan och gör sig osynliga, medan de noggrant observerar omgivningen och senare försöker kopiera den. Flickor med autism tolkas ofta som ”snälla”, blyga och medgörliga, de tar ingen plats i gruppen och är inte till besvär. I vuxen ålder kan förmågan att maskera vara så upptränad att de blir goda skådespelare och sociala kameleonter som smidigt smälter in oavsett sällskap. Då har också ofta det långvariga förtrycket av det egna, sanna jaget lett till utmattning och depression.
Det är lätt att föreställa sig autistiska kvinnors utanförskap genom historien, eftersom kvinnor har haft huvudansvaret för hemmet, det vill säga just den sortens praktiska sysslor som autister ofta har svårt med. Att stillasittande fördjupa sig i ett smalt specialintresse har varit ett privilegium förbehållet män. Om kvinnor historiskt sett tagit hand om avvikande män och ansvarat för den sociala delen av familjelivet, vem tog då hand om de udda kvinnorna?
Men Svenny Kopp tror att det är svårare att vara autistisk kvinna idag än förr. Hon tror att hemmafruepoken under första hälften av 1900-talet var en av de lugnare historiska perioderna för autistiska kvinnor eftersom de kunde stanna i hemmet och försörjdes ekonomiskt. Hemmafruarna i städerna kunde leva ganska skyddade liv förutsatt att de hade en bra man eller befann sig under andra familjemedlemmars beskydd.
– Vår tid är däremot utmanande och jättesvår, säger Svenny Kopp. Den är stressig, allt ska gå fort, man ska vara social. Kraven har hårdnat och skolan blivit mer ostrukturerad.
– Jag tror att det är svårare idag. Kvinnor ska lyckas inom alla områden. Man ska ha barn, se bra ut, ha ett bra jobb. Allt detta går inte. Det är för svårt.
Redan på 1920-talet beskrev den brittiska psykoanalytikern Joan Riviere den ”kvinnliga maskeraden”. I hennes tid bestod den av intellektuella kvinnor som bar sin feminina identitet som en mask som kunde plockas fram vid behov. Genom att uppträda kvinnligt enligt dåtidens normer, tonade de ned sin intelligens och spelade mindre kapabla. Det var ett sätt att manövrera och överleva i patriarkatet. Deras maskerande blev också en metod för att undvika ångest över sitt annorlundaskap.
Den som bär en mask kan tolkas som någon som döljer och förställer sig, som svekfullt bedrar sin omgivning. Maskspel är något som fördunklar världen, det är falskhet, sken och förställning.
Men den autistiska kvinnan maskerar inte med avsikt att lura. Hennes sanna jag är osynligt även för henne själv. Hon maskerar för att hon försöker passa in och det sker omedvetet. Ofta förstår hon inte ens att hon har kamouflerat sig förrän hon får sin diagnos. Innan dess tror hon att hennes kamp också är alla andras. Så var det åtminstone för mig.
Som högfungerande förhåller man sig till omvärlden som om den vore ett studieobjekt. Man iakttar, registrerar, drar slutsatser, lägger på minnet och imiterar. Man blir en härmare, i somliga fall till och med en expert på kroppsspråk och mellanmänskliga relationer. Varje gång jag träffar någon påminner jag mig själv om att se personen i ögonen. Min impuls är alltid att vika undan blicken, eftersom jag upplever ögonkontakt som intimt och påträngande. Jag tänker bättre om jag får titta bort när jag talar. Ansträngningen som det innebär att ha ögonkontakt är lika stor varje gång, trots att jag övat i hela livet.
När det talas om autistens starka sidor brukar man betona sådant som förmågan att tänka nytt och annorlunda och modet att påtala orättvisor. Att ha en sanningssägare i gruppen kan till exempel vara välbehövligt på en arbetsplats.
Men det finns en hake. Bara för att något är bra för gruppen är det inte nödvändigtvis bra för individen. Att alltid sticka ut tär på själen. Annorlundaskapet dränerar, försöken att anpassa sig likaså, eftersom det är just anpassning, något icke-autentiskt.
”Ångest är känslan av att vara i bristande överensstämmelse med sig själv”, skrev filosofen Sören Kierkegaard. Som maskerande autist är man ständigt i bristande överensstämmelse med sig själv. Att röra sig som autistisk genom en neurotypisk värld utan att alls maskera är snudd på omöjligt. Det blir för många konflikter och missförstånd eftersom neurotypiska människor har svårt att förstå att inte alla är som dem.
***
I sociala medier finns en, främst anglosaxisk, rörelse som handlar om att göra autismen till en del av sin identitet och lyfta dess positiva sidor. Under hashtaggar som #aspiegirl, #aspielife och #autisticpride skriver användare om sin vardag, utbyter erfarenheter och postar roliga memes. Det är listor över fördelarna med att vara autist och konstiga saker som neurotypiker gör. I Facebookgrupper och på Instagram vänder man på perspektiven och gör autismen till norm och neurotypikerna till avvikare, tipsar varandra om knep och strategier och stöttar den som mår dåligt.
Den positiva synen på autism ingår i den större identitetspolitiska rörelse som svept över världen det senaste decenniet, där minoriteter kräver en omförhandling av samhällsnormer som tidigare osynliggjort eller förtryckt dem. Men skillnaden mellan ett svenskt och amerikanskt perspektiv blir tydligt i just synen på autism som en så kallad superkraft. I Sverige förekommer oftare åsikten att en sådan etikett kan upplevas pressande och nedslående för den som har stora neuropsykiatriska svårigheter och inte lyckas leva upp till känslan av att vara någon sorts superhjälte. Autismspektrumet är för brett för att alla ska kunna känna igen sig. Det enkla svaret är att autism kan vara både en välsignelse och en förbannelse. Frågan är vad som är mest stigmatiserande – att uppleva sig som ett offer för sin diagnos eller tro på att det går att vända autismen till något positivt.
När brittiska Tyla Grant, tjugotvå, startade Youtubekanalen ”Autistic Tyla” 2018 fick hon tusentals prenumeranter. Idag är hon en stridbar aktivist för autisters rättigheter och postar videor som handlar om vad hon kallar en autistisk livsstil. Hon berättar om sitt liv, gör reklam för appar som kan underlätta vardagen, förklarar autismens olika sidor och bekämpar fördomar.
Tyla och andra autister i sociala medier kallar sin livsstrategi unmasking. Hennes mål är att helt och hållet sluta maskera och anpassa sig. Hon vill leva ett sant och autentiskt liv, men att ändra sitt beteende är svårt och kräver övning.
En annan youtuber, amerikanska Jesslyn Craner, tjugofem, ger råd om hur man kan lära sig att sluta maskera. Glatt och obesvärat delar hon ut konkreta tips om hur man känner igen när man maskerar också för sig själv.
– Omfamna ditt stimmande och lev ut det mer hemma, säger hon och sträcker ut armarna i en vacker bågform. Stimma tillsammans med mig, uppmanar hon och sänder live på Instagram när hon sitter på golvet i sitt rum, omgiven av stimleksaker och gungar fram och tillbaka till musik.
Jag kan inte sluta titta. Jag älskar henne.
Jesslyn Craners Youtubekanal vänder sig till autister som diagnosticerades sent i livet och innehållet är fyllt av ljus och tillförsikt. I sina videor uppträder hon som en sorts autistisk influencer, det saknas inte svärta i det hon berättar om sig själv, men hon är omgiven av en miljö som ter sig som ett autistens drömliv. Hon bor i en separat del av sina föräldrars hus som har en stor trädgård och i sitt rum, som hon inrett i stilen cottagecore, har hon skapat en lantligt vänlig värld, dekorerad med tekoppar, ljusslingor och gröna växter. På sängen ligger ett hemsytt lapptäcke, från hyllor hänger smycken och blommiga hårdekorationer och på väggen sitter farmors bröllopsfoto. Här finns hennes samling av Bowie-vinyler och serietidningar, hon har sina böcker och en vilo- och stimhörna med fluffiga sittkuddar och tillhörande snack box bredvid.
Via sina sociala medier vill Jess Craner skapa en inkluderande gemenskap mellan autister, samla kunskap och verktyg och ge till dem som, likt henne själv, inte diagnosticerades som barn. Efter sin diagnos i vuxen ålder har hon blivit hel och lärt sig att växa, säger hon. Och jag, som tror för mycket på ord, suger i mig vartenda ett och tänker att medan vi väntar på att samhället och neurotypikerna kommer ikapp, är det sådana som Jess Craner – unga, positiva amerikaner med Youtubekanaler – som kommer att hålla oss flytande.
Grupptryck
Nämn oss de trogna.
– Erik Axel Karlfeldt
DEN AMERIKANSKA TIDSKRIFTEN Time utnämnde år 2019 en ung autistisk kvinna till årets person. I och med sitt enorma genomslag som klimataktivist har Greta Thunberg blivit en förebild för autistiska flickor och kvinnor över hela världen som äntligen har fått någon att identifiera sig med.
I avsnittet ”Anti-Greta” av Alex Schulman och Sigge Eklunds podcast diskuterar de Greta Thunberg i relation till sin motsats – den nittonåriga klimatförnekande Naomi Seibt från Tyskland.
– Hon är ju liksom en del av världen, säger Alex Schulman när han får se en bild på Naomi Seibt.
– Hon har fönat håret, hon tar en fika med kompisar. Greta lever utanför världen. Hur ska hon kunna säga någonting om världen när hon inte är en del av den?
Jag funderar på formuleringen. Den är slängig och skämtsam, det är något som han undslipper sig i stunden. Men ändå. Varför säger Alex Schulman att Greta Thunberg lever utanför världen? Att han sympatiserar med hennes klimataktivism råder det inga tvivel om.
Trots att Greta Thunberg är världens ledande opinionsbildare i vår tids globala ödesfråga kan hon i Alex Schulmans ögon inte förstå sig på världen eftersom hon inte ägnar sig åt normala tonårsaktiviteter som att föna håret och fika med kompisar. Att inte sätta sitt utseende och sociala vänskapsrelationer främst betraktas som så avvikande att en sådan ung kvinna inte tillhör världen.
Kanske träffar formuleringen mig för att det är just så jag känner mig ibland, som att jag inte står i förbindelse med omvärlden. Hur hårt jag än knackar på glaset blir jag aldrig insläppt.
Greta Thunberg har själv berättat om den mobbning hon utsattes för i skolan på grund av att hon var annorlunda. I boken Scener ur hjärtat beskriver hennes mamma Malena Ernman chocken då föräldrarna besökte Greta i skolan och såg att inga andra barn ville prata med deras dotter. Själv var Greta van vid skolkamraternas behandling.
– Personer med autism blir bra aktivister, säger Greta Thunberg. Utan sin diagnos hade hon inte lagt märke till klimatkrisen, förstått allvaret och framför allt hade hon inte agerat. Autister har ingen distans mellan vad de säger och vad de gör, förklarar hon för tidningen Teen Vogue.
– Utan min diagnos hade jag inte varit en sådan nörd och då hade jag inte haft tiden och orken att sätta mig in i alla tråkiga fakta och fortfarande vara intresserad.
Greta själv skulle förstås aldrig bry sig om jämförelsen med någon Anti-Greta. Men hennes berömmelse synliggör hur svårt neurotypiker har att begripa sig på autister. Det finns en vilja hos somliga att utmåla henne som beräknande i sin offentliga roll. Många som kommenterar henne kan inte ta in att hon, i motsats till dem, drivs av annat än att få uppmärksamhet.
Jag tar min tillflykt till Katarina A. Sörngårds bok Autismhandboken: strategier för ökad livskvalitet. I den läser jag om de vanliga människorna: ”Många neurotypiska kan ha svårt att förstå att alla inte är som dem.”
Sörngård skriver att neurotypiker är rädda för att inte passa in i sociala grupper och kan göra stora uppoffringar för att få ingå i gruppen. De kan vara intoleranta mot avvikare och gå långt för att vinna gruppens gillande. ”De kan säga att de har åsikter som de inte har för att få vara med, ljuga och undanhålla information, umgås med människor de inte gillar, äta mat de inte tycker om, klä sig i obekväma kläder.”
Personer med autism litar till sig själva och har stor motståndskraft mot grupptänkande. För dem ter det sig tvärtom ofta obegripligt hur neurotypiker kan vara så upptagna av vad andra tycker om dem. Ofta har man en stark rättskänsla. Envisheten och förmågan att snöa in gör att de aldrig ger upp. Det är goda egenskaper för en aktivist.
***
I boken Diktarnas, barnens och dårarnas språk hittar jag kapitelrubriken ”Den autistiska gruppen”. Till en början roas jag av tanken. Jag ser framför mig en grupp individer som var och en för sig är djupt försjunkna i varsin sysselsättning – en bok, en telefon eller ett sorterande. En tyst, tillåtande gemenskap där alla är upptagna med sitt.
Men författaren Lisbet Palmgren menar inte så, förstår jag när jag läser vidare. För henne betyder en gemensam autism en grupp som är så hårt sammansvetsad att den stänger ute, en som närmast fungerar som en sekt eller filterbubbla. Gruppen präglas av en uteslutande fanatism och en gemensam självbild där gruppens normer är den enda sanningen. Den är stängd för alla andra känslor, tankar och intryck än de egna.
”Verkligheten försvinner, varken smärta eller självkritik når oss längre, vi är trygga i vår gemensamma avstängning”, skriver Lisbet Palmgren.
Jag påminns om hur sällan adjektivet ”autistisk” används positivt.
Men att skärma av är inte detsamma som att ta avstånd. Det är en tolkning som kommer ur neurotypikerns upplevelse av att bli ignorerad. Fysiskt avstånd är inte detsamma som själsligt avstånd. Autisten är närvarande även om hon inte tar ögonkontakt eller orkar träffas.
Att vara autistisk är att tycka om att vara ensam i en oföränderlig värld. De flesta människor söker det motsatta, sällskap och utveckling. De blir stressade när ingenting händer och dystra av att tillbringa för mycket tid på egen hand.
Autisten blir gåtfull och kanske också hotfull eftersom hon inte skyr det som är de andras stora skräck: att bli åtskild. Hon söker det som andra är rädda för. Åtminstone är det så det ser ut när hon drar sig undan gruppen, men det hon gör är inte att ta avstånd. Hon vill också vara inkluderad, hon behöver bara hämta kraft en stund. Autisten vänder sig bort och ser i andras ögon ut som någon som avvisar gemenskap.
Den franska filosofen Hélène Cixous skriver att människor hatar exkludering eftersom de är livrädda för att själva hamna där, bland de åtskilda.
”Detta är vårt emotionella, vårt personliga och vårt politiska problem, faktumet att vi inte kan uthärda exkludering. Vi är rädda för det, vi hatar att bli åtskilda”, säger Cixous.
Att stänga ute är inte detsamma som att avfärda andra som sämre, det betyder bara att man behöver vara ifred en stund.
Man kan vara skild från kollektivet och ändå delaktig i världen. För en del människor räcker det att stå bredvid. Några av oss trivs bättre med att titta på.
Grupptänkande kan bli destruktivt och urarta i mobbning, trakasserier, sektmentalitet, förtryck, tortyr och terror. Men även den välmenande sammanhållningen bygger på idéer om gemensam likhet. En människa som drar sig undan provocerar sin omgivning och väcker andras irritation.
Varför är det så viktigt för vissa att alla ska underordna sig majoriteten? Beror det på kontrollbehov? Maktutövning? Eller är det tecken på rädsla? Avundsjuka?
Varför kan inte neurotypiska människor nöja sig med att bara sitta och prata med varandra? Varför räcker det inte för dem att vara närvarande tillsammans för att skapa en samvaro?
Istället måste umgänget manifesteras genom evinnerliga gruppaktiviteter på vilka hela fundamentet för gemenskapen byggs. Om alla inte vill vara med och kasta snöboll, åka vattenskidor eller spela kubb uppstår ett svek stort nog att hota hela samhörigheten. Autisten har sabbat stämningen.
I Sverige finns en stark underliggande likhetssträvan i botten av våra historiska politiska jämlikhetsreformer. Syftet har varit gott, men idéer om lika rättigheter har ofta blandats ihop med föreställningar om allas likhet, som om de förutsatte varandra.
När alla antas fungera på samma sätt blir den annorlunda människan en anomali och närmast en provokation mot gruppen. Då uppstår behovet att placera den annorlunda i en offerkategori. Att få ingå i kollektivet på samma villkor som resten går inte.
I sin bok Det omätbaras renässans beskriver författaren och filosofiprofessorn Jonna Bornemark hur vår tid har förlorat sig i generaliseringar, regler och abstraktioner och tappat kontakten med det mänskliga och levande. Pedanterna, i vars värld vi lever, har förlorat förmågan att relatera till unika, konkreta situationer och individer, menar Jonna Bornemark. Ju fler stelbenta system som införs desto färre blir möjligheterna till flexibilitet och förståelse för den som faller utanför ramen. Och vems normer genomsyrar reglerna och systemen? Neurotypikernas förstås.
Under 2000-talet utvecklades det svenska mätbarhetssamhället. De färdigskrivna manualer som präglar vår tids nya arbetsliv förutsätter att arbetstagare är likadana och därmed utbytbara. Dokumentation av arbetet sker med formulär som inte lämnar utrymme för något utöver det redan fastställda. Det personliga förflyttas till det generella, vilket är en samhällsutveckling som inte gynnar autisten.
I ljuset av denna utveckling är det lätt att förstå varför annorlunda människor behöver sina diagnoser. Det är deras enda sätt att bli lyssnade på. I toppstyrda system blir pappret med diagnosen ett verktyg för överlevnad. Har du diagnosen svart på vitt kan anpassning möjligen göras till dina behov, utan den står du chanslös.
Kollektivismens uttryck förändras, men den fortsätter att sortera bort.
Under folkhemstiden gömdes avvikare undan på institutioner. Sverige steriliserade näst flest människor i Europa efter Nazityskland. Idag ser vi med förfäran tillbaka på 1900-talets rashygien då 63 000 människor, främst kvinnor, steriliserades. I ungefär hälften av fallen skedde ingreppet mot personens uttalade vilja, men frågan är hur fritt valet var för den som accepterade.
Till de drabbade hörde personer med psykisk sjukdom och intellektuella och fysiska funktionsnedsättningar, så kallat ”debila” eller ”sinnesslöa” och personer med ”lyten” eller ”rubbad själsverksamhet”, kroppsligt sjuka, epileptiker och transpersoner. Samhället ville bli av med individer som bar på dåliga anlag.
Men också människor med ett så kallat ”asocialt levnadssätt” steriliserades. Vilka var de? Sådant som uppfattades som sociala normbrott och avvikelser från korrekt uppförande benämndes som ”asocialt”. Historisk forskning har visat att det kunde räcka att betraktas som promiskuös eller tillhöra den romska gruppen ”resande”, även kallade ”tattare”, för att utsättas. Den som inte levde upp till samhällets föreställningar om ett skötsamt leverne betraktades som biologiskt mindervärdig. För epileptiker rådde äktenskapsförbud ända fram till 1969. De fick inte gifta sig och skaffa barn.
Idag lever vi i en annan tid, men människor stöps fortfarande i samma form. Vår tids styrsystem skapar nya krav på likriktning.
Det går inte att förstå människors vantrivsel, utmattning och psykiska ohälsa utan att analysera samhällsutvecklingen och den verklighet som de möter i sin vardag. Autistiska personer har alltid funnits, men diagnosen uppstår först i mötet med omgivningen. Ju mer strömlinjeformat samhället blir, desto tydligare sticker annorlunda individer ut.
Att fler får diagnosen autism idag beror på ökad kunskap, men också på samhällsförändringar som skett i närtid. Man kan peka på exempel som en arbetsmarknad med tuffare krav på arbetstagarens mångsidighet, digitaliseringen som gör att individen förväntas klara allt fler delar av livet på egen hand, manualstyre och automatisering där förutsättningarna är fastlåsta, bortrationaliseringar av lugna, förutsägbara jobb, daglönearbetets återkomst i och med timvikariaten, förändringarna av skolsystemet och pedagogiken, den förhöjda ljudnivån i offentligheten.
***
Det är någonting med Simone Weil. Jag läser Katarina Frostensons bok K där hon ofta återkommer till den franska filosofen, mystikern och aktivisten som dog 1943, blott trettiofyra år gammal. Det finns något bekant i citaten av Weil som Frostenson refererar. Jag kan inte sätta fingret på vad. Jag antecknar två citat i mobilen och stirrar på dem om och om igen:
”Personen i människan, det är något som våndas, något som fryser, som söker tillflykt och värme.”
Och:
”Att älska en främling som sig själv innebär: att älska sig själv som en främling.”
Personen i människan. Något som fryser.
Citatet om att älska främlingen har tolkats som att det handlar om insikten om att man aldrig helt kan känna en annan människa. Men jag dras till den andra delen, den om att älska sig själv som en främling. Varför skriver Simone Weil så?
Hon vill säga något om att acceptera det främmande i sig själv. Vetskapen om, och försoningen med, den inneboende främlingen. Och varför är den andre också en främling, och inte en nästa? Det finns något uppfordrande, kanske också skuldbeläggande, i hennes påminnelse till jaget att bry sig mer om människorna runtomkring.
Känslan var riktig. När jag läser om Simone Weils liv hittar jag genast uppgifter om att hon med största sannolikhet var autistisk. Psykologen Rosemary Dinnage och psykiatrikern Michael Fitzgerald har i varsin bok kommit till samma slutsats. Upptäckten gör mig rusig, jag känner mig som en detektiv. Jag visste det!
Med kunskapen om Weils autism i bakhuvudet blir hennes filosofiska intresse för begreppet uppmärksamhet närmast självklart. Själens kraft består i att vara uppmärksam, skrev hon. För henne var just uppmärksamheten nyckeln till både handling och kunskap. Hon såg den högsta graden av uppmärksamhet som ett slags bön. Näst efter att garantera frihet tyckte hon att en regims viktigaste uppgift var att sörja för en atmosfär av tystnad och uppmärksamhet. Ett gott samhälle värnar tystnad och uppmärksamhet så att dess medborgare kan lära sig att uttrycka sig.
Simone Weils böcker gavs ut postumt och som tänkare har hon idag en status som sträcker sig utanför den akademiska världen och börjar närma sig Simone de Beauvoirs. På Instagram återskapas den mest berömda bilden av hennes ansikte –med den lockiga pagen och de runda glasögonen – i olika grafiska utföranden, likt en Che Guevara eller Marilyn Monroe, och postas tillsammans med valda citat från hennes böcker.
Simone Weil levde sitt liv i frivillig askes.
Hon föddes i Paris 1909, som andra barnet i en judisk familj där fadern var läkare. Hon kom till världen en månad för tidigt, och var ett sjukligt och hyperkänsligt barn. Under sin uppväxt plågades hon av migrän och anorexi. Hon hade motoriska svårigheter med händerna och svårt att lära sig skriva. Vänner minns hur hon satt böjd över sina papper med bläckfläckiga händer och mödosamt formade orden, lättstörd och ständigt uppmärksam på ljud och händelser omkring henne.
Simones mor sade om sin dotter att hon var obeskrivligt envis, omöjlig att kontrollera.
I den tidiga tonåren lärde hon sig flera språk, bland annat klassisk grekiska. Hon tyckte mycket illa om beröring och ville inte ens att hennes föräldrar skulle vidröra henne. Vid tio års ålder började hon visa prov på en stark rättskänsla. Hon tålde inte orättvisor och följde noga bevakningen av den ryska revolutionen i pressen. Om en vän hade gjort henne besviken avslutade hon vänskapen abrupt.
1923 började hon läsa vid Sorbonne som enda kvinna i sin årskurs. Hon undervisade i filosofi och konsthistoria vid universitetet i Le Puy och studenterna mindes en lärare som med monoton röst läste föreläsningarna innantill utan att någonsin höja blicken från texten. Hon skrev tidningsartiklar om förtryck och tog ledigt från universitetet för att lära känna arbetarnas villkor genom att jobba vid det löpande bandet på en bilfabrik. Sin lön skänkte hon till en arbetslöshetskassa.
När det spanska inbördeskriget bröt ut reste hon till Spanien för att strida mot fascisterna. Hon lärde sig att hantera vapen, men kämpade med sin närsynthet och bristande motorik. Snart räddades hon av sina oroliga föräldrar som hämtade hem henne. Vid samma tid började hon närma sig kristendomen allt mer. När andra världskriget bröt ut flydde hon med sina föräldrar till södra Frankrike och i väntan på att få komma till USA levde hon i Marseille där hon skrev mycket. I boken Att slå rot föreställde hon sig Frankrikes framtid.
Många av berättelserna om Simone Weil handlar om hennes klumpighet. Hon sägs ha tappat en väska med komprometterande dokument om den franska motståndsrörelsen på öppen gata och under spanska inbördeskriget bränt sig svårt efter att ha råkat kliva i ett kärl med kokande olja. Hon levde asketiskt under hela sitt vuxna liv och tillät sig knappt att äta någonting. Vid trettiofyra års ålder togs hon in på sjukhus med tuberkulos. Den 24 augusti 1943 orkade inte hennes hjärta mer och hon avled.
Simone Weils gärning präglades av en oförtruten sanningssträvan. I sin tankevärld utgick hon från mentalitet och känsla, den andliga gemenskapen mellan människor. En viktig tanke, hennes grundantagande, var att alla behöver ett sammanhang. Simone Weil såg människans rotlöshet som ett av modernitetens största bekymmer och betonade tillhörighet som ett grundläggande mänskligt behov.
I Att slå rot skriver hon att ”en människa har en rot när hon äger verklig, aktiv och naturlig livsgemenskap med ett kollektiv…”
Så talar en person som vet vad det innebär att känna sig alienerad och som längtar efter att ingå i ett sammanhang. Men den autistiska filosofen ställer också höga krav på detta sammanhang. Det måste vara verkligt och sant, i annat fall är det ingenting värt.
I sina böcker gestaltar Simone Weil autistens paradox: att på samma gång längta efter och sky gemenskapen. Det brukar sägas om Weil att det var hennes erfarenheter av det spanska inbördeskriget som gjorde henne besviken på kollektivet och möjligheten att uppnå rättvisa inom ramarna för tidens politiska grupperingar. Upproret i Spanien, som slutade med att fascisten Francisco Franco blev diktator, ledde till att hon gav upp all partipolitisk lojalitet. Men man kan också läsa hennes motvilja mot kollektivet med autistens glasögon. Hennes skepsis går djupare än besvikelsen över de politiska gruppernas oförmåga.
Ur essän ”Personen och det heliga”:
”Kollektivet är inte bara direkt främmande för det heliga, utan därtill direkt vilseförande, därigenom att det erbjuder en falsk efterapning.”
”Den efterapning av känslan av helgd som kollektivet ger är vad som kallas ersatz”, anser Weil. Ersatz – en ersättning för något sant och verkligt. Den del av själen som säger ”vi” upplever hon som oändligt mycket farligare än den del som säger ”jag”. Att våga gå emot kollektivet – ”det stora djuret” – var för Weil en dygd. Autister är dåliga politiker och omöjliga diplomater.
Den falska gemenskapen invaggar människan i falsk trygghet, men vad utgör då en äkta livsgemenskap enligt Weil?
Hennes ideal går ut på att nå fram till den icke-personliga sfären, häri finns det heliga, och detta, säger hon, är endast möjligt genom att i ensamhet ägna sig åt uppmärksamhet av en sällsynt kvalitet. Här räcker inte yttre ensamhet, det vill säga att isolera sig. Nej, man måste känna den inre ensamheten, kräver Weil. Denna går ut på att överhuvudtaget inte uppleva sig som en del av ett ”vi” eller ett kollektiv. Gruppen kan aldrig vara helig, men det kan heller inte det som Weil kallar personen vara. Det personliga är den del av människan som är misstag, villfarelse och synd. Hon förefaller att betrakta personen som en mask, något föränderligt som man kan ta av och på. Därför är den inte viktig.
Det fullkomliga är icke-personligt, anser Weil. Hon vill gnugga bort all fernissa hos människorna, gå bortom det personliga och gruppen. Men hur ser det fullkomliga ut som hon där finner? Det heliga, grunden för människovärdet, det icke-personliga, är för Weil människans förmåga att lida när hon tillfogas kroppslig eller själslig skada. Det som återstår är barnets tillit, den barnsliga del i djupet av varje människas hjärta som förväntar sig att behandlas väl, och därför protesterar när någon gör henne illa. Den tilliten, den förväntan om godhet, den del av hjärtat som ropar i protest mot det onda, är evig och oföränderlig hos varje människa. Den utgör vårt gemensamma.
***
Poeten Emily Dickinson beskrev sig själv som en tyst jordbävning. En ”Vesuvius hemma”, en orubblig vulkan med het lava rinnande på insidan.
I skildringar av Dickinsons liv och gärning återkommer ord som ”mystisk” och ”gåtfull”. Hon levde ett tillbakadraget liv i sin fars hus i New England och skrev cirka 1800 dikter som inte gavs ut förrän efter hennes död 1886. De sista femton åren av sitt liv lämnade hon sällan hemmet. När hon talade med besökare kunde hon stå bakom en stängd dörr. Kring henne har vävts en romantisk konstnärsmyt om en vitklädd eterisk kvinnogestalt som valde litteraturen framför verkligheten.
Det gåtfulla med Emily Dickinson tycks i mångas ögon kretsa kring hennes självvalda isolering. Varför gifte hon sig aldrig? Varför reste hon så sällan? I sin poesi skildrade hon havet, men skrev också att hon aldrig hade sett det.
I en omfattande biografi över Dickinson som utkom 1971 beskrevs hennes livs trauma som att hon aldrig fick tillräckligt med kärlek från sin mor. Moderns kyla framkallade ett nervsammanbrott hos den vuxna Emily som drog sig undan världen för att enbart ägna sig åt sin poesi.
Problemet med biografiförfattaren John Codys teori var att det fanns källmaterial där Dickinsons samtida – vänner och andra poeter – insisterade på att hon var ”född annorlunda”, att hennes hyperkänslighet, förhöjda närvaro och udda beteende alltid hade funnits där. Författaren Cody anmärker att detta bara kunde stämma om Dickinson hade någon sorts ”nytt syndrom”. Codys kommentar skrevs 1971, tjugo år innan Aspergers syndrom blev en diagnos.
Idag anser många att både Emily Dickinsons liv och dikt visar tydliga tecken på att hon var autistisk. Hon var sensoriskt hyperkänslig, höll för öronen när åskan gick, drabbades av huvudvärk av vissa lukter, tyckte inte om att äta och kunde inte bära åtsittande kläder. Men hennes känsliga hörsel medförde också en begåvning för musik, hon spelade piano och komponerade, älskade somliga blomdofter och lade stor möda på sitt herbarium.
Socialt hade Dickinson svårt med gränsdragningar, i ungdomen kunde hon kväva sina vänner med intensiva kärleksförklaringar och krav på närhet, i ett brev till sin svägerska från 1858 fantiserar hon om att efter dennas död köpa tillbaka svägerskans lik med sitt eget blod och förvara kroppen i sin trädgård, eller allra helst i sin säng. När hon blev äldre drog hon sig undan sällskap, men fortsatte att skriva mängder av brev. Breven var inåtvända och fyllda av filosofiska funderingar, udda bilder och språkliga vridningar.
Den amerikanska litteraturprofessorn Julie Brown som har forskat om autismens inverkan på litteraturhistorien skriver i sin bok Writers on the Spectrum att Dickinson inte verkar skriva med någon läsare i åtanke, hennes poesi är fragmentarisk och dissonant på ett sätt som var långt före sin tid. Läser man henne med autistiska glasögon är det dock möjligt att tänka sig att hon skrev mer konkret än många tidigare trott. Ta till exempel första delen i poem 242:
It is easy to work when the soul is at play—
But when the soul is in pain—
The hearing him put his playthings up
Makes work difficult—then—
När diktjagets själ är tillfreds och hon är lycklig går arbetet lätt. Men vem är ”han” som dyker upp i den tredje raden med sina leksaker?
Julie Brown gör tolkningen att pronomenet ”han” är Dickinsons själ och funderar kring hur sambandet mellan lek och arbete kunde ha sett ut för henne. Andra har uppfattat raderna som att ”han” är ett barn som görs till en metafor för själen, med betydelsen att när det inneboende barnet lider kan den vuxne inte arbeta. Själv läser jag diktens sista två rader som ett uttryck för Dickinsons ljudkänslighet. Kanske fanns det en pojke med leksaker på besök i huset som störde hennes arbetsro när hon skrev.
Emily Dickinson är en av USA:s mest lästa och älskade poeter och analyserna av hennes lyrik är många. Hennes förnyelse av diktens form har tolkats som ett medvetet politiskt ställningstagande, ett sätt att genom språket blottlägga fundamentala orättvisor. Feministiska litteraturvetare har menat att Dickinson avsiktligt monterade isär språket med syftet att klä av patriarkatet dess makt.
Frågan är om Dickinson verkligen hade sådana motiv. Julie Brown tror det inte, hon anser att Dickinsons okonventionella stilistik och envisa självständighet var en följd av hennes autism, även om det naturligtvis var ett medvetet konstnärligt val att bryta mot etablerad form. Dickinsons autism skänkte henne excentricitet nog för att bli nyskapande och modet att strunta i andras åsikter. Men hon hade förmodligen inte kunnat skriva på ett annat sätt.
I sin poesi förlitade hon sig på metaforer och symboler och utforskade teman som ligger autismen nära. Hon visste att hon var annorlunda och kände sig alienerad från omvärlden. Hennes känsla av utanförskap kom bland annat till uttryck genom den återkommande bilden av en båt eller simmare som guppar ensam ute på det stora havet. ”My bark went down at sea”. Havet är ofta närvarande, som en överväldigande, hotfull kraft att kämpa mot och drunkna i, en fiende som diktjaget varken kan förstå eller besegra. Hon använde universella bilder som blommor, djur och religiösa referenser, men också personliga bilder som bara hon själv förstod. Hennes poesi handlade ofta om döden.
Emily Dickinson skapade ett liv tillsammans med sina böcker och dikter. I sin poesi kunde hon uttrycka lycka över sin självvalda ensamhet, ”How happy is the little Stone that rambles in the Road alone”, och en längtan efter att bli ”as independent as the sun”.
***
Jag är tillbaka i Falköping hos Linn Sundberg, konstnären med trollen och de gröna tavlorna.
Ända sedan barndomen har hon älskat sagor och byggt egna världar, i fantasin eller av kartonghus. Som barn var hon ofta ängslig och orolig. Hon hade nära till tårar och stark separationsångest, men kunde också vara gränslös ibland, gå fram till främlingar på stan och krama dem.
Linn gillade inte att leka i grupp eller att försättas i oväntade situationer. Hennes bästa vän bodde ett par kvarter bort och där fanns ett gäng barn som lekte tillsammans utomhus. Linn kunde aldrig cykla dit för att se om det fanns någon ute att leka med, hon var alltid tvungen att planera sina lekar och träffa helst en, max två, kompisar i taget. Allt skulle vara förutsägbart.
Hon blev stressad och spänd, och försökte styra över de andra barnen för att skapa en känsla av kontroll.
– Jag har alltid trivts bäst att umgås med de som är yngre eller äldre än jag. Det har varit svårt att umgås med jämnåriga.
Linn var hemma mycket och lekte ofta med sin yngre bror. Det var lättare för henne att umgås med killar. De sociala situationer som uppstod med dem var enklare att navigera i.
– Jag har inte behövt fundera lika mycket på om jag har råkat säga någonting fel eller gjort någon arg. Det var en återkommande grej i högstadiet. Det blev missförstånd så ofta, det var som om saker gick mig över huvudet hela tiden. Jag fattade att det pågick saker runt mig i luften som jag inte förstod, men helt plötsligt var någon sur. Det kom en massa reaktioner som jag inte kunde spåra tillbaka till något som jag hade sagt eller gjort. Det var mycket bråk och strul i mina relationer med tjejer.
I takt med att hon blev äldre ökade de sociala förväntningarna, spelet blev mer komplext och Linn hängde inte med alls.
I högstadiet hade Linn en nära vänskapsrelation med en tjej som hon tydde sig till.
– Jag har alltid varit sådan att jag gärna fastnar på en person som blir som en trygg punkt.
Men vännen mådde dåligt psykiskt och vänskapsrelationen blev krävande. Ofta tyckte vännen att Linn inte levde upp till hennes förväntningar.
– Framför allt i de här samtalen när man skulle prata om sina känslor och jag satt där som ett frågetecken och inte visste vad jag skulle känna eller prata om. I efterhand har jag förstått att det berodde på att jag inte kunde tolka känslor och kroppsliga signaler. Jag har fortfarande svårt med det, men i den åldern hade jag ingen koll alls. Jag förstod inte att jag själv inte förstod vad jag kände. Det var bara förvirring.
Vännen blev ofta arg och besviken, Linn förstod inte varför och blev ledsen. Bråken avlöste varandra. Relationen bröts till slut när deras föräldrar gick in och förbjöd dem att umgås.
Kompisen skaffade nya vänner och cirklarna slöts när Linn gick förbi dem i skolkorridoren. Hon blev utfryst, vilket gjorde ångesten starkare, och drabbades av sin första depression.
I Linns diagnos står ”mycket god begåvning”. I skolan älskade hon att läsa och hade väldigt lätt för språk. Men hon kunde inte koncentrera sig på de ämnen som hon tyckte var tråkiga, som matte. Trots alla problem kämpade hon sig igenom skolan och fick bra betyg. Hon drevs av prestationsångest och hade tur med lärare som gav henne eftergifter eftersom de visste att hon mådde psykiskt dåligt.
När Linn var fjorton tog hennes mamma hem en bok om flickor med adhd men Linn var oemottaglig för tanken att hon kunde ha en neuropsykiatrisk diagnos och det skulle dröja några år till innan hon förstod.
Depressionen och självskadebeteendet ställde sig i vägen och skymde Linns verkliga problem. Efter att relationen med hennes bästis kraschat började Linn skära sig själv.
– Jag hade lärt mig att folk gjorde så för att det skulle göra mindre ont inuti. Och det funkade ju skitbra tyvärr.
Linn isolerade sig från sina föräldrar, syskon och skolkamrater och hängde på internet där hon pratade med andra som också mådde dåligt.
– Det var nog inte så hälsosamt men det var i alla fall någon typ av gemenskap.
Ingen i hennes närhet förstod varför hon mådde så intensivt, panikartat dåligt. Självskadebeteendet eskalerade. I skolan sökte hon sig till andra utfrysta tjejer och till killarna. Hon försökte anpassa sig för att bli accepterad.
Under en period började hon sminka sig och bära tajta kläder vilket räckte för att tjejerna på skolan skulle börja kalla henne slampig. Vad hon än gjorde, hur hon än betedde eller klädde sig var det aldrig rätt i de andras ögon. Det var alltid något som inte dög. Linn blev mer inåtvänd, började lyssna på arg och ledsen musik som speglade vad hon kände, skar sig och klädde sig i svart. Hon gav upp och slutade lita på andra. Det var krismöten och antimobbningsteam i skolan men problemen var för stora och hjälpen kom för sent. Bollen var redan i rullning.
I gymnasiet hittade hon en grupp nya vänner och livet blev bättre. Men depressionen och självskadebeteendet fanns kvar och ytterligare sekundärsymtom dök upp i form av panikångest, social fobi och en ätstörning.
Hon tappade i vikt och hamnade hos barn- och ungdomspsykiatrin. Men ingen förstod att det handlade om autism. Skolan fungerade ju fortfarande, utifrån sett. Linn har förutom autism också adhd, men har aldrig varit särskilt hyperaktiv och med pojkars mer utåtriktade beteende för ögonen missade psykiatrin även den diagnosen. De slog i stället fast att hon led av depression och panikångest. Läkaren ville skriva ut antidepressiv medicin men Linn vägrade. Hon ville inte ta några piller. Hon fick gå på ett par samtal som inte ledde någonstans.
– Problemet blir när man bara fokuserar på att behandla symtomen, det kan man ju hålla på med hur länge som helst.
Linn har alltid imiterat mycket, tagit på sig en personlighet som har varit anpassad efter dem som hon umgåtts med, både i vänskapsrelationer och kärlek.
I gymnasiet kroknade hon av sina egna höga prestationskrav, samtidigt som intryckskänsligheten gjorde att hon inte orkade vara i skolan. Hon skolkade mycket och kämpade för att hålla näsan ovanför vattenytan. På lunchrasterna gick hon ofta hem till en vän för att sova på dennes soffa en timme.
– Jag somnade i skolan hela tiden. Under en period blev det en sport att kolla på tryckmärkena i min panna för att se vad jag hade somnat på. ”Okej, nu är det rutor, då är det tangentbordet i datorsalen.”
Efter att ha lyckats ta studenten med hyfsade betyg var hon utmattad. Hon var inte redo för vuxenlivet och ångesten hindrade henne från att söka jobb, men hon lyckades få en projekttjänst som ungdomsledare inom Equmeniakyrkans ungdomsförbund. Linn är uppvuxen i Missionskyrkan där hennes mamma varit körledare, så kyrkan var en trygg plats för henne. Där arbetade hon i ett knappt år. Kraven var låga och dagarna korta. Under den här perioden minskade hennes ångest, men hon kände fortfarande inombords att något var fel, trots att hon mådde bättre funkade tillvaron ändå inte. En ledare på en kurs som hon gick skällde på henne för att hon satt och ritade under föreläsningen. Läraren trodde att hon inte lyssnade, men Linn försökte förklara att hon inte kunde hänga med i vad som sades om hon inte fick göra något med händerna samtidigt.
– Det var ett tillfälle när läraren sa: ”Fokusera Linn, häng med här!” Och jag blev arg och upprepade ord för ord de senaste tre meningarna han hade sagt.
Hon flyttade till Jönköping och började försöka söka jobb där, men kände sig ångestfylld och kraftlös. Självförtroendet sjönk i takt med att hon missade den ena arbetsintervjun efter den andra. Linn började googla på adhd, gick till vårdcentralen och fick äntligen en remiss för utredning.
Hon började arbetsträna på Erikshjälpen och trivdes, men utmattningen kom ändå. Mat och sömn tog stryk. Arbetsterapeuten på Arbetsförmedlingen visste att Linn stod i kö för utredning men tyckte ändå att det var fel på hennes inställning och att hon inte kämpade nog hårt.
– Det är frustrerande att få höra när man hela tiden kämpar och sliter för att få livet att gå ihop, för att ens klara av att tvätta så att man har något rent att ta på sig, se till att äta något annat än mackor, dricka vatten, städa så att man inte lever i en sanitär olägenhet. Arbetsterapeuten var lite äldre, så det var helt hopplöst. Hon var väldigt hård och ville att jag skulle upp i 100 procent, men jag kraschade på 75 och fick avbryta allt, annars hade jag fått läggas in. Man vill så gärna klara det. Man vill så gärna leva upp till de här förväntningarna som ställs på en.
Efter två års väntan blev utredningen äntligen av. När Linn var tjugotvå år, våren 2012, fick hon diagnoserna autism nivå 1 och adhd.
– Det var jätteskönt. Det var ett svar och en bekräftelse på att min hjärna funkar på ett annat sätt och att det inte är jag som är dålig. Jag har alltid tänkt att det bara är jag som är kass på att vara människa. Att det bara är jag som är ett ovanligt dåligt exemplar.
Linn har levt destruktivt, självskadat och självmedicinerat, något som eskalerade i samband med att hennes mamma oväntat gick bort. Hon bytte stad, bröt upp från en dålig relation och lyckades göra sig fri från beroendet.
En ständig frustration har varit att hennes styrkor skymt hennes svårigheter.
– Hade jag inte varit så smart skulle de kanske ha märkt något tidigare. Intelligens kan kompensera för så mycket. När andra uppfattar en som intellektuellt smart blir det svårt att förstå att man kan ha så mycket problem. Det går inte ihop hur någon som kan tänka bra kan misslyckas så kapitalt med saker som är lätta för alla andra.
Tack vare konstgalleriet Rizoma har Linn hittat en ny mening i tillvaron och ser ljusare på framtiden. Hon vill vara med och utöka den konstnärliga verksamheten och både fortsätta med sin egen konst och lära andra. Föreläsa kanske, anordna workshops.
– Jag vill jobba med konst och informationsspridning. Använda kreativiteten och energin i mina specialintressen och skapa mitt eget jobb. Min dröm är jag ska kunna skapa de sammanhang jag vill vara i. En viktig del är att få dela det med andra människor, jag har inget intresse av att bara göra min egen konst.
Hon drömmer om göra en utställning med verk av autistiska konstnärer på galleriet.
– Jag hoppas att jag kommer att fortsätta utvecklas mot att må bättre så att jag kan göra fler saker och bidra till andras liv och till samhället. Men det har tagit väldigt lång tid att komma till en punkt där jag kan se positivt på framtiden.
Jag låser dörren om mig själv
Det tog lång tid innan jag såg min man, att han
fanns i sinnevärlden.
– autistisk kvinna, intervjuad i Gunilla Gerlands bok
Autism: relationer och sexualitet
HUR SKAPAR MAN en varaktig kärleksrelation när man känner stort behov av ensamhet, inte är den omhändertagande typen, inte kan ljuga och har svårt att plocka upp signaler från en partner? För autistiska kvinnor är kärlek kanske ännu svårare eftersom förväntningarna på kvinnor är höga: de betraktas som mer känslomässigt intelligenta, intuitiva, inkännande och görs ofta till huvudansvariga för det heterosexuella parförhållandets sociala umgänge med andra utanför relationen.
I Facebookgruppen ”Neurotypical Partners of Autistic People” har neurotypiska personer, framför allt amerikaner, skapat ett tryggt rum för att utbyta erfarenheter av att leva med en autist. Gruppen består nästan uteslutande av kvinnor som tvingas agera mammor och hushållerskor åt sina taktlösa autistiska män som inte gör ett vettigt handtag hemma. Partners som klagar över sina autistiska kvinnor är sällsynta i gruppen, de existerar knappt.
Men i Netflixserien Love on the Spectrum finns de autistiska kvinnorna. Det är en modern och varmhjärtad australisk realityserie som följer några unga vuxnas stapplande försök att finna kärlek. Alla medverkande i serien är autister och dejtar bara andra autister.
– Hur är det att vara tjej med autism? frågar inslagsproducenten deltagaren Olivia.
– Extremt svårt, eftersom vi saknar kriterier, svarar hon. Det finns inga för tjejer, bara för killar.
De flesta försök till kärleksrelationer i serien slutar med vänskap. Deltagarna både vill och vill inte närma sig varandra. Specialintressen kolliderar. En tjej tar med sig sitt Nintendo Switch på middagsdejten för att ha något att göra på restaurangen. En kille tråkar ut sin dejt med en ändlös monolog om dinosaurier. Deras föräldrar kämpar med att lära dem artighetsfraser och påminna dem om att lyssna på vad den andra säger och kroka i med följdfrågor så att samtalet hålls vid liv.
Men några par fungerar och finner ro i att de förstår varandra. När tjugoettårige Jimmy inför en middag bryter ihop över att hans strumpor har fel färg räcker hans partner Sharnae lugnt över en Rubiks kub som stillar oron. Sedan går hon med honom ut för att köpa nya strumpor.
***
År 2012 lanserade autismforskaren Damian Milton, som själv är autistisk, en idé som han kallade dubbelempati-problemet. Hans antagande var att autistiska personer egentligen inte lider av sociala svårigheter, de kommunicerar helt enkelt bättre med andra som tänker som dem. Detsamma gäller för neurotypiska personer.
Vid ett experiment på universitetet i Edinburgh 2019 av forskaren Catherine Crompton delades deltagare in i tre grupper för att leka viskleken. Den ena gruppen bestod av enbart autister, den andra av enbart icke-autister och en tredje av en blandning.
I två av grupperna fungerande viskleken mycket bra. Både i den autistiska och icke-autistiska gruppen tog sig den viskade meningen nästan oförändrad från start till mål. I den blandade gruppen gick det mindre bra, där uppstod enorma missförstånd under viskandet och när leken var slut hade ursprungsmeningen blivit en helt annan.
Resultatet tyder på att det verkar som om autister och icke-autister fungerar bäst tillsammans med andra av samma sort. När de möts havererar kommunikationen. En lite sorglig slutsats, eftersom konsekvensen blir någon sorts separatism.
***
I lock my door upon myself,
And bar them out; but who shall wall
Self from myself, most loathed of all?
God harden me against myself,
This coward with pathetic voice
Who craves for ease, and rest, and joys:
(Ur Who Shall Deliver Me? av Christina Rossetti, 1866)
Målningen I lock my door upon myself gjordes 1891 av den belgiske konstnären Fernand Khnopff och hänger på ett museum i München. Titeln är lånad från poeten Christina Rossettis dikt ”Who shall deliver me”, en bibliskt färgad text om en inre kamp ur vilken bara Gud kan bli räddningen.
Målningen visar en rödhårig kvinna som sitter vid ett bord och vilar hakan i händerna. Hennes blick är ljus och inåtvänd, hon ser förbi betraktaren men uttrycket i hennes ansikte är lugnt och bär inga spår av ångest. Hon förefaller tillfreds i sin kontemplation. På en hylla bredvid kvinnan står en byst föreställande den grekiske sömnguden Hypnos. I förgrunden syns tre röda vissnade liljor. Till höger om kvinnan finns en bild i bilden, en ensam mörk figur i stadsmiljö.
Poeten Christina Rossetti var syster till den prerafaelitiska konstnären Dante Gabriel Rossetti, som beundrades av Fernand Khnopff. Men själv tillhörde Khnopff symbolisterna som målade den inre världen. De ville skildra idéer och stämningar, känslorna som manifesterades på duken skulle säga något om ett större tillstånd. Symbolisterna var intresserade av det mångtydiga, av poesi, fantasi och drömmar.
Som reaktion mot tidens snabba industrialisering och urbanisering sökte sig det sena 1800-talets konst inåt mot människans psyke.
Målningen har tolkats som att den handlar om att vända sig bort från världen, något som konstnären Khnopff själv gjorde då han byggde sig ett fortliknande hem i Bryssel, tänkt som en bastion mot den i hans tycke vulgära yttervärlden.
Men vem var den gåtfulla kvinnan? Knappt etthundra år efter att målningen kom till startade New York-förlaget Ecco Press en serie utgivning av texter inspirerade av bildkonstverk. Författaren Joyce Carol Oates valde Fernand Khnopffs målning.
I Oates kortroman I lock my door upon myself från 1990, som inte finns översatt till svenska, heter den rödhåriga huvudpersonen Calla Honeystone. Året är 1912 i Chautauqua County norr om New York och Calla, som är döpt efter en begravningsblomma, behöver ingens sällskap. Som barn talar hon om sig själv i tredje person. Hon föredrar att vandra ensam i skogen framför att gå i skolan och umgås med sin familj. Hon är helt och hållet självtillräcklig. I vuxen ålder vänder hon sig bort från sin make, sina föräldrar och barn.
Bakom Callas rygg tisslas och tasslas det om henne, i grannskapet sägs det att hon har blivit ”touched in the head”. Calla hör skvallret och det gör henne både ursinnig och märkligt tillfreds, hon föreställer sig att det är Gud som har vidrört hennes huvud och att det betyder att hon är menad för stora ting.
På en av sina vandringar möter Calla en man som hon blir våldsamt förälskad i. Hon bedrar sin make, men straffas med att förlora sin kärlek. Mannen drunknar i ett vattenfall.
Efter hans död stannar Calla inomhus i femtiofem år.
Hennes mantra är: ”I do what I do, what I do is what I wanted to have done” och ”My self is all to me. I don’t have any need of you.”
Oates kortroman har lästs som en historia om självbedrägeri, med Callas motiv som dess inneboende gåta. Varför väljer en så kraftfull person självmant att isolera sig? Är hennes hjärta krossat, är hon nedbruten av sin förlorade kärlek? Eller är isoleringen en sorts klostervistelse där hon väljer Gud framför sina begär?
Oates ger inga tydliga svar på varför Calla låser dörren om sig själv. Men gåtan existerar bara för den som betraktar självvald ensamhet som udda och avvikande.
***
Det är åttiotal och jag sitter i en röd sammetsstol på operan mellan mina föräldrar. Jag är varm. Min fodrade skotskrutiga flanellkjol är för stor i midjan och snurrar sig så fort jag rör mig. Kjolvecken skaver och flanelltyget river obehagligt mot fåtöljens sträva sammet.
Vi väntar på att baletten Coppélia ska börja. Jag hoppas att jag kommer att få en chokladbiskvi i pausen. På bio brukar jag och pappa slå vad om ifall ridån kommer att hissas upp eller halas åt sidan, men här på operan har jag varit förut, så när den snabbt och ljudlöst åker upp är jag förberedd.
Scenen är ett bytorg där dockmakaren och uppfinnaren doktor Coppelius bor. På balkongen i hans hus sitter en ung kvinna med rosiga kinder och läser en bok. En manlig dansare som verkar vara historiens hjälte försöker förgäves fånga hennes uppmärksamhet. Franz, som han heter, dansar i ett uppvisningsnummer och får snart sällskap av fler manliga dansare som storögt tittar upp mot balkongen. Men den unga kvinnan sitter orörlig med sin bok och stirrar stelt framför sig. Hon ser dem inte.
Flickan är en mekanisk docka, Coppélia. Pappa förklarar att Franz blir så förälskad i dockan att han försakar sin mänskliga fästmö Svanhilda. Parallellt berättas historien om dockmakaren Coppelius besatthet av sin skapelse och hans dröm om att förvandla dockan till en levande varelse. Men Coppélia kan inte väckas till liv, hon är och förblir en docka, och i slutet väljer Franz kärleken till den verkliga Svanhilda. Han väljer fel, tycker jag från min plats i salongen. Dockan är min favorit.
Baletten Coppélia, med musik av Léo Delibes hade urpremiär i Paris 1870. Människans seger över den själlösa dockan fullbordas i slutscenen när kärleksparet förenas i en pas de deux medan en livlös Coppélia bärs av scenen.
Librettot om den känslolösa dockan och den lömske dockmakaren bygger på novellen ”Sandmannen” av E.T.A. Hoffmann. Han var en science fiction-pionjär som ofta skrev en sorts vuxensagor om gränsen mellan människa och maskin, där huvudpersonen levde i ett gränsland mellan verklighet och hjärnspöken.
När Sigmund Freud skrev sin berömda text om begreppet ”Das Unheimliche”, ”det kusliga” på svenska, utgick han från en tolkning av ”Sandmannen”.
I novellen blir den manliga huvudpersonen Nathanael förälskad i en docka, Olympia. Här förekommer också en skrämmande varelse som hotar att klösa ögonen ur barn. Freud menar att ”Sandmannen” väcker unheimliche-känslor i läsaren och analyserar rädslan för att förlora ögonen som ett uttryck för Nathanaels kastrationsångest.
En vanlig feministisk kritik mot Freuds läsning av ”Sandmannen” är att han förbiser dockan Olympia. Det, tror forskaren Jutta Emma Fortin, beror på att dockan inte väcker några särskilda olustkänslor hos Freud, eftersom han ser henne genom Nathanaels manliga blick och för denne råder det inga tvivel om att hon är en verklig kvinna.
Nathanaels fixering vid dockan och oförmåga att ha en relation med en verklig, självständig kvinna ser Fortin som ett uttryck för mäns önskan att kontrollera kvinnor.
Den tysta viljelösa dockan Olympia är i berättelsen en förlängning av Nathanael själv, en tom behållare som han kan fylla med sina behov och önskningar.
***
I slutet av 1500-talet byggdes en ledad anatomidocka av anatomiprofessorn Geronimo Fabricius i Padua, Italien. Han tänkte sig människokroppen som en uppsättning järndelar, nitar och skruvar.
I 1700-talets Frankrike konstruerade ingenjören och uppfinnaren Jacques de Vaucanson så kallade biomekaniska automater som kunde spela tamburin, en flöjtspelare som andades själv och en mekanisk anka med åttahundra rörliga delar. Ankan kunde flaxa med vingarna, lyfta på benen, matas, kvacka och vifta på stjärtfjädrarna. Publiken var hänförd.
I mitten av 1800-talet började en docka säljas i USA som gjorde sensation. Dockan Autoperipatetikos kunde gå med hjälp av en sinnrik urverksmekanism som doldes under dockans kjolar.
E.T.A. Hoffmann fångar i sina berättelser fascinationen för gränsen mellan varelse och objekt, människa och maskin. Människors beundran för fantastiska automater som utförde arbetsuppgifter nästan som om de vore levande var stor. Folk tyckte om att underhållas av mekaniska figurer som uppträdde för dem.
På 1950-talet började den franske filmregissören Robert Bresson göra filmer befolkade av mänskliga automater. I stället för skådespelare kallade han dem för modeller. Hans metod gick ut på att repetera varje replik och rörelse så många gånger att personen tröttades ut, vilket skulle göra dennes agerande automatiskt. Skådespelaren skulle till sist glömma bort repliker och rörelser så att de uppstod av sig själva. Först då, tänkte Bresson sig, blev scenen äkta, som i verkliga livet. Som regissör ville han eliminera alla känslomässiga uttryck från skådespelaren och hans strävan var att denne skulle ”vara”, i motsats till att ”föreställa”.
I en bok om sin metod skriver han:
”Modeller, som uppnått automatik (efter att allt vägts, mätts, inordnats, repeterats tio, tjugo gånger) och sedan lämnats mitt bland händelserna i din film, kommer att ha riktiga relationer till personer och föremål omkring sig, därför att de inte är uttänkta.”
Bresson såg upprepningen som en grundläggande del av livet. Han tänkte sig att nästan allt som människor gör och känner styrs av vanan och automatiken. Han skrev: ”Nio tiondelar av våra rörelser lyder under vanan och automatiken. Det är emot naturen att underkasta dem viljan och tanken.”
Bresson klädde här sina konstnärliga drömmar om autenticitet i vetenskapliga antaganden om människans natur. Han gav uttryck för en tro på att den människa som tänker sig fram genom vardagen och livet går emot naturen. Men vi som gör så är inte mindre äkta, vi fungerar bara annorlunda.
Under balettföreställningen Coppélia på operans scen hände något i mig. Dockan blev huvudpersonen. I mig väckte hon inga kusliga obehagskänslor, hon var tvärtom omedelbart bekant. Jag identifierade mig med henne. Hon satt och läste på balkongen och gjorde som hon ville.
Som barn förstod jag förstås inte att dockan kunde vara en förtryckt marionett i mannens händer. Min upplevelse berodde framför allt på den sortens mirakel som bara scenkonsten kan åstadkomma: dockan blev levande i mina ögon eftersom hon gestaltades av en riktig människa. Där och då i rummet såg jag ju med egna ögon att hon levde när hon med knyckiga rörelser dansade fram över scenen. Hon kunde inte reduceras till en tom reflektion, eller en projektionsyta, jag såg ju att hon var en människa. Jag bevittnade det.
Dockan som kommer emellan ett mänskligt kärlekspar är bara en i raden av den romantiska artonhundratalsbalettens övernaturliga kvinnovarelser och Coppélia var inte min enda förälskelse på balettscenen. Jag såg också nymfer, feer, skuggor, älvor, svanar och sylfider och fångades av de udda gestalternas utanförskap. I den klassiska balettens berättelser fanns konstiga, mystiska, skeva kvinnor skildrade i egen rätt på ett sätt som var sällsynt i åttiotalets barnkultur, där idealet var en äventyrlig pojkflicka.
Ballerinorna tycktes sväva fram i tyngdlöshet, men att lättheten i deras steg egentligen krävde enorm ansträngning förstod till och med barnet i flanellkjol. Från min plats i salongen såg jag benmusklerna arbeta, jag såg att ballerinorna var kraftpaket och att de alltid var berättelsens huvudpersoner. De manliga dansarna rörde sig mest bakom dem och erbjöd då och då en stöttande arm.
Ballerinorna i artonhundratalsbaletterna hämnades genom att dansa svekfulla män till döds, de ignorerade, lurade, trånade efter eller gick i döden för sina friare. De var underjordiska andar efter unga kvinnor som bedragits innan bröllopet, som i Giselle (i Mats Eks version från 1982 är andarna i stället kvinnliga intagna på mentalsjukhus), eller skogsväsen, som den undflyende Sylfiden. De utmanade ordningen och var djupt opålitliga.
Dockan, som styrdes av dockmakaren, verkade ha ett okränkbart inre och egen fri vilja. Hon brydde sig inte om männen runt henne. Underjordens väsen levde i en egen skuggvärld men kom fram och störde människorna när det passade dem.
Jag drogs till berättelsernas mörker som doldes under det på ytan lätta och skira.
Baletten erbjöd även en frizon från det talade språket.
Dansens språk visade att det gick att kommunicera bortom ord. Dansarnas rörelser, hållningar, åtbörder och mim skänkte mig tydlighet. Det här begrep jag. Disciplinen, kontrollen och viljestyrkan i den hårda träningen, det som jag senare skulle förstå gav klassisk balett dess dåliga rykte, tilltalade mig också. För mig betydde de stränga reglerna trygghet, det fanns ett klart rätt och fel sätt att dansa. Jag började ta danslektioner men hittade inte vägen ut ur mitt huvud och vågade inte pröva kroppens gränser. Jag var hellre åskådare.
Jag går fortfarande på balettföreställningar. I en version av Coppélia från 2019 är dockan utbytt mot en android med artificiell intelligens.
Insula
En av nämndemännen hade en penna som raspade. Det
stod Alice förstås inte ut med och därför smög hon sig runt
domstolen och fick snart en chans att ta den ifrån honom.
– Lewis Carroll, Alice i Underlandet
TILLSAMMANS MED UTA Frith och Rab Houston är Michael Fitzgerald en av de forskare i psykiatri som granskat kända historiska personers levnadsteckningar och med hjälp av källmaterial som biografier, dagböcker, brev, anhörigas beskrivningar och dåtida läkarbedömningar försökt komma fram till om det fanns tecken på att personen skulle ha fått en autismdiagnos om hen hade levt idag. I Fitzgeralds bok The Genesis of Artistic Creativity: Asperger’s Syndrome and the Arts från 2005 förekommer tjugo män och en kvinna, filosofen Simone Weil.
Men här finns också den manlige författare som har skrivit litteraturhistoriens mest berömda skildring av en vilsekommen ung flicka i en främmande, obegriplig värld. Efter att ha improviserat fram sagan under en roddutflykt skrev Lewis Carroll ned Alice i Underlandet till sin gode väns dotter Alice Liddell. Boken, som är fylld av humor, gåtor och nonsens, blev hans debut som författare. Den är späckad med dolda citat, allusioner, talesätt, parodier och satir över andras verk, barnramsor, dikter och sagor och utan en notapparat är lagren av referenser i det engelska originalet svåra att tränga igenom för en nutida läsare. Carroll använde en sorts collageteknik där de många böcker han läst spillde ut över sidorna och han konstruerade prilliga, intrikata ordlekar. I översättningen är sångerna, verserna och barnramsorna ersatta med svenska motsvarigheter som Viktor Rydbergs ”Tomten”, ”Elvira Madigan” och ”Ekorrn satt i granen”.
***
Lewis Carroll, som egentligen hette Charles Lutwidge Dodgson, ville vara osynlig för världen. Han gömde sig bakom pseudonymen och levde ett tillbakadraget liv i Oxford. Sina första elva år tillbringade han nästan helt och hållet isolerad i föräldrarnas prästgård på den engelska landsbygden. Den unge Charles sågs ofta ligga utsträckt på gräset i trädgården och skriva. Han räknade sniglar och paddor till sina vänner. På internatskolan mobbades han, men tillvaron blev lättare när han började på universitetet. Efter att ha läst matematik i Oxford blev han kvar som lärare. Det inrutade, stillsamma livet med fokus på intellektuellt arbete passade honom.
De som träffade honom såg en strikt rutinbunden, svartklädd person som sällan skrattade, var extremt känslig för drag och bryggde sitt te enligt en bestämd ritual under vilken han svängde tekannan fram och tillbaka i exakt tio minuter för att åstadkomma den perfekta smaken. Han beskrevs som en tystlåten och kompromisslös ungkarl som bara kunde samtala om ämnen som intresserade honom, såsom logik, tid, matematik och pussel. Som föreläsare var han hopplös och nådde inte fram till studenterna. Men han arbetade med stor självdisciplin, tyckte illa om att bli avbruten och glömde ofta att äta.
Det finns psykoanalytiska läsningar av Alice i Underlandet som hävdar att boken återspeglar Carrols sexualskräck. Jag tror – liksom litteraturforskaren Julie Brown – snarare att han skriver som han gör, om det han gör, på grund av sin autism.
I en enda text tog han ett språng från den viktorianska eran till postmodernismen, skriver Julie Brown i sin bok Writers on the Spectrum, och det var i Alice i Underlandet.
Det är en berättelse utan traditionell dramaturgi. Händelserna i Underlandet inträffar slumpmässigt, det finns ingen orsak och verkan, de är inte ordnade i en framåtrörelse där den ena leder till nästa. Skulle man kasta upp bokens kapitel i luften och låta dem landa i en helt annan ordning skulle berättelsen inte förändras mycket.
Det är inte huvudpersonen, Alice, som driver historien framåt, hon har ingen möjlighet att påverka dem hon möter i Underlandet och de påverkar heller inte henne. Det finns ingen egentlig ramhandling. Det sker ingen utveckling hos henne och berättelsen har ingen upplösning, den tar bara slut. När hon vaknar i slutet har alltsammans bara varit en dröm.
Alice får aldrig veta vad den vita kaninen med röda ögon är försenad till, hon möter två möss som berättar historier som hon aldrig får höra slutet på, och hundvalpen som dyker upp och leker kommer aldrig tillbaka.
Underlandet är en värld av enskildheter där Alice vandrar mellan händelser och äventyr utan någon abstrakt drivkraft, såsom kärlek, tro eller lojalitet, för sin färd. Det finns ingen stor berättelse, inget ramverk som binder ihop bokens skeenden, de bara inträffar.
Underlandets skiftningar i tid och rum drabbar henne abrupt och skoningslöst och Alice blir omväxlande skrämd, desorienterad och nyfiken. Hon hinner inte reflektera över det som drabbar henne innan hon kastas in i något nytt. Det enda som finns är ögonblicket. I uppföljaren Alice i Spegellandet börjar till och med tiden röra sig baklänges.
Alice går vilse och förlorar kontakten med delar av sin kropp när den krymper och växer om vartannat. Hon kämpar för att förstå de underliga typer som hon möter, men misslyckas, önskar att djuren inte vore så lättstötta och känner sig hela tiden ensam.
Hon råkar förolämpa fåglar och möss genom att prata om sin katt utan att förstå att hon skrämmer dem. Hon talar alltid sanning när hon blir utfrågad och blir oavbrutet testad av alla hon möter, de vill att hon ska lösa gåtor, svara på frågor, läsa upp verser och berätta historier, i ett hastigt uppskruvat tempo. Hon är omgiven av ett smilande vanvett.
Alice besöker en tebjudning, en krocketmatch och en rättegång men förstår sig inte på koderna och spelreglerna i något av sammanhangen. Allt är förvirrande, för både henne själv och figurerna hon möter, ordlekarna, bokstavstolkningarna, homonymerna och de språkliga missförstånden avlöser varandra.
Såväl kålmasken, som klockarkatten och Klumpe-Dumpe från Alice i Spegellandet visar egna prov på autistiska drag. Kålmasken är en nitisk felfinnare som konstant säger emot, Klumpe-Dumpe är ansiktsblind och undviker, liksom betjäntgrodan, ögonkontakt och både Klumpe-Dumpe och klockarkatten tolkar språket bokstavligt. Musen från tårdammen försöker torka de våta djuren genom den torraste utläggning den vet, en som handlar om Vilhelm Erövraren.
Lewis Carrolls böcker om Alice är några av litteraturhistoriens mest citerade och omtolkade och har inspirerat mängder av konstnärer, filmare och författare. Den brittiska poeten Joanne Limburg, som växte upp med odiagnosticerad autism, har i sin självbiografiska diktsamling The Autistic Alice tagit fasta på Alices autistiska sidor och gör henne till sitt alter ego. I scener från sin barndoms underland försöker diktjaget lösa verklighetens obegripliga chiffer men svarar ständigt fel. Hon är på drift genom en slumpmässig verklighet och de vuxna rösternas förmaningar ekar genom dikterna. Hon är den storväxta Alice som känner sig hopplöst klumpig men också lite överlägsen, hon krymper och blir den lilla Alice som vill försvinna.
Dikterna blottlägger en människa som strävar efter sanning och djup, och som tycker att ett svar inte borde få kallas för ett sådant om det inte är komplett.
***
När jag och min man har varit gifta i fyra år bestämmer vi oss för att åka tillbaka till den italienska ön. Vi har fått barn, och i glappet där våra föräldraledigheter möts tar vi oss iväg. Jag står på färjans däck och håller i den oljiga kalla relingen. Framför mig reser sig ön ur havet. Sluttningarna är inbäddade i ett täcke av barrträd och vågorna bryts mot klippor som färgats roströda av metallerna i jorden.
Det är samma färja som på åttiotalet, en liten passagerarbåt som heter Planasia. Över trettio år har gått sedan jag kom hit första gången, men båten är densamma. Hur länge håller en färja?
Stora ljumma regndroppar träffar hamnplanen när jag springer till bageriet med barnet tryckt mot bröstet för att köpa en mandelkaka till min mans födelsedag. Jag vet inte om han vill ha den. Han är förändrad. Någonting är annorlunda sedan hans mamma dog.
Vi tillbringar över en månad på ön, kör omkring överallt. Ön tillhör oss. Vi erövrar varenda by. Varje udde, kyrka och bar är vår.
Restaurangerna är igenbommade och turisterna har rest hem, segelbåtarna har lämnat hamnen, det är lågsäsong och tiden har saktat ned. Vi äter middagar på vägkrogen, underliga kokta kötträtter med citronhalvor och endiveblad, och skrattar åt Mussolinietiketterna på vinflaskorna på hyllan.
Vi tar med oss vårt barn och vandrar upp till en kalkstenkyrka i bergen, turas om att bära när vägen blir för stenig och smal och vi måste lämna barnvagnen. Kyrkan är stängd. Vi försöker kika in mellan gliporna i trädörren men därinne är det svart. Utanför finns en liten terrass. På vardera sidan, tätt inpå oss, löper bergssidorna. Vi tittar ut över dalen. Ett mufflonfår bräker på avstånd. Det prasslar till i skogen någonstans långt bort. Näktergalen sjunger. Vår son är fem månader gammal och sover mot sin pappas axel.
Vi står på toppen av ett berg på havets botten. Att prata med varandra går inte. Det är som förgjort. Ändå är livet lättare här än när vi kommer hem till Stockholm och inte längre står under öns beskydd. Han trivs inte som föräldraledig och jag är fortfarande skräckslagen efter förlossningen. Han vill flytta gång på gång, jag mår så dåligt av flyttarna att jag inte engagerar mig alls i dem, jag lämnar honom att ta hand om allt för jag vill ju egentligen inte flytta, men förstår det inte själv. Jag kan inte göra mig förstådd.
Han passar inga tider och jag klarar inte av det, ångesten river i mig och jag drar igång stora uppträden varje gång, han tystnar mer och mer men fortsätter att komma försent. Saker försvinner från hemmet, glöms eller tappas bort, och inte heller det klarar jag av. Honom bekommer det inte. ”Jag köper en ny”, säger han bara medan jag är i upplösningstillstånd. Jag vill veta var sakerna ligger. Han suckar över mina bok- och pappershögar men förstår inte att jag i mitt huvud vet precis var allting finns. Ingenting får ruckas på. Han ändrar planer och överenskommelser och det får mig att börja tvivla på att det han säger betyder något för honom.
Våra gräl är obegripliga för mig, jag älskar honom så mycket. Han är som en stenstod som jag gång på gång rusar in i med huvudet före. När jag pratar förstår han inte att jag menar varje ord jag säger. Han tror att jag menar någonting annat, att det finns en dold betydelse bakom orden, eller att jag överdriver. Men för det mesta säger han mycket litet. Om sina egna känslor säger han ingenting. Han bara strävar vidare i vår vardag. Han anstränger sig mer än jag.
Jag rullar in mig i taggtråd. Jag blir motsträvig i allt som han föreslår. Eftersom jag inte känner när jag är hungrig eller törstig blir varje avbrott för mat störande, jag vill inte bli avbruten och behöva tänka på annat, jag är fullt absorberad av att ta hand om vårt barn, att ta in mig själv också blir för mycket. Jag blir arg på hans ryggtavla när han står länge vid spisen och lagar mat, trots att han gör det för vår skull. När vårt liv tillsammans inte längre kan bestå av lek klarar vi det inte. Olikheterna som förut gick att parera blir ohanterliga.
”Så gör alla andra”, säger han till mig ibland. Det gör mig galen. ”Jag bryr mig inte om hur andra gör!” skriker jag tillbaka.
Skolan och jobbet
Jag är inte sjuk, inte sjuk
Nej jag är inte sjuk, inte sjuk
Jag är bara trött, så oändligt trött
Men jag är inte sjuk, inte sjuk
– Björn Afzelius, ”Balladen om K”
CAROLINA ALEXANDROU I Rågsved, som älskar Marilyn Monroe, har haft svårt att finna sin plats i arbetslivet. I gymnasiet började hon jobba på hamburgerkedjan Max. En dag bad arbetsledaren henne gå in i förrådet och hämta någonting. Carolina förstod inte vad han menade.
– Det var så rörigt i det där rummet. Jag vågade inte fråga, han var väldigt burdus i sitt sätt.
Carolina försökte gissa sig till vad arbetsledaren ville ha, tog på måfå fram en pryl ur förrådet och räckte över den. Chefen blev rasande.
– Är du helt efterbliven? frågade han mig. Jag blev jätteledsen.
Kort därefter slutade hon på Max.
Några år senare började hon jobba på en förskola. Småbarnens liv och rörelse överväldigade henne. Energin tog slut. Vid ett tillfälle sjönk hon ned i en soffa för att vila. Arbetskamraterna gick till chefen och sa att hon hade somnat på jobbet. Det stämde inte, men chefen trodde dem och Carolinas timanställning blev inte förlängd.
Hon utbildade sig till undersköterska och fick jobb på ett demensboende i Huddinge. En dag kallade chefen in henne på kontoret och sa att Carolinas kollegor hade sagt att hon hade samarbetssvårigheter och inte skötte sitt jobb. Carolina blev chockad.
– Till mig hade de sagt att jag var jätteduktig. Det fanns ingen sanning i det som de sa. Jag tyckte att jag sprang runt hela tiden, på ett demensboende finns hur mycket som helst att göra. Men chefen valde att tro på dem.
Carolina fick veta att hennes provanställning skulle avslutas. Chefen ville inte lyssna på hennes version utan litade på kollegornas påståenden. Hon fick ingen förklaring till hur hon skulle ha misskött sitt jobb, trots att hon bad om en. Då blev hon arg.
– Jag sa till chefen rakt ut: ”Du är så jävla falsk.” Och det står jag för. Jag kunde inte hålla mig. Hon ville avskeda mig på plats, men jag stod på mig och sa att jag skulle jobba klart mina timmar först, vilket jag gjorde. Sedan gick jag hem.
Om någon behandlar henne illa säger hon ifrån. Då spelar det ingen roll vem hon pratar med.
När Carolina senare sökte ett annat jobb inom psykiatrin fick hon dåliga referenser från en tidigare arbetsgivare och gick miste om tjänsten. Efteråt kände hon sig knäckt och blev sjukskriven.
I över tio års tid har Carolina haft en strid ström av tillfälliga anställningar, inom barn- och äldreomsorgen och i service- och restaurangbranschen. Gång på gång har hon fått höra av chefer att det inte fungerar, utan att förstå varför. Vissa gånger har hon själv lämnat jobbet efter att ha känt sig illa behandlad eller överväldigad av stress.
– Jag har inte kunnat behålla något jobb. Det har alltid blivit osämja på arbetsplatsen. Chefen har satt sig ned med mig och sagt att jag har samarbetssvårigheter och att arbetskamraterna har sagt saker om mig. Och då har jag undrat varför de inte kan komma fram och säga det öga mot öga. Stå upp och säg som det är, liksom. Då hade jag respekterat det mer. Det kändes som om de gick bakom ryggen på mig och ville få ut mig.
Till slut blev ångesten och depressionen så allvarlig att hon sökte sig till psykiatrin. Vid trettio års ålder fick hon diagnosen autism. Då var det äntligen något som släppte. Efter diagnosen blev livet bättre. Först då förstod hon sig själv och insåg att jobben hon haft var olämpliga för någon som är överkänslig mot sinnesintryck. Stressiga branscher med hög ljudnivå och många korta sociala kontakter fungerar dåligt för autister.
– Det känns som att mitt riktiga jag har kommit fram. Jag är mer levande nu.
Men hon har också mött skepsis, människor som säger åt henne att hon inte verkar autistisk. De menar väl, men förstår inte att Carolina inte skäms över sin diagnos.
– När folk säger så börjar jag tvivla och tänka nej, jag kanske inte har någon diagnos. Jag kanske bara är lat och dum. Men jag vet ju hur mycket jag har kämpat. Och då är man inte lat.
Idag arbetstränar Carolina på ett bokförlag. Att sitta framför en dator passar henne perfekt, hon älskar att skriva, men vet inte hur länge hon kommer att få stanna kvar. Ibland misströstar hon vid tanken på att hitta rätt i arbetslivet. När hon läser jobbannonser blir hon uppgiven. Det känns som om arbetsgivarna letar efter robotar.
– ”Du ska vara utåtriktad, jättesocial, flexibel, stresstålig, hålla många bollar i luften”, bla, bla, bla. Seriöst? Vem har alla dessa kvaliteter som de söker? Varför ska alla vara stöpta i samma form? Varför inte söka någon som är introvert, blyg, noggrann, strukturerad och inriktad på att utföra sitt arbete i stället för att babbla bort tiden? Varför ska man vara så jävla social jämt?
Carolina vill jobba och tjäna pengar, inte vara sjukskriven. Men de flesta arbetsförmedlare saknar kunskap om autism, säger hon. De vill att man ska söka alla sorters jobb. Många av de branscher som är lättast att få jobb i är också de sämst lämpade för autister.
– Men vi har mycket att tillföra arbetsmarknaden om vi får rätt förutsättningar. Vi kan se saker som neurotypiker inte gör. Men många arbetsgivare förstår inte det. En av mina handledare på Arbetsförmedlingen kallade min diagnos för en sjukdom. De behöver utbildning. Och de borde individanpassa mer och förstå att människor är olika.
***
I SVT-serien Din hjärna med författaren och psykiatern Anders Hansen, visas ett inslag med en autistisk kvinna som har hittat rätt arbetsplats. Jessica Dagerhamn, disputerad forskare i infektionsbiologi, är mycket skicklig på att snabbt läsa sammanfattningar av vetenskaplig litteratur, så kallade abstracts, och sålla ut det viktigaste innehållet.
Jessica kopplar styrkan till sin autism. När hon tittar på text kan hon snabbt avgöra vad som är relevant. Vissa ord liksom poppar upp från sidan och syns extra tydligt, förklarar hon.
I tv-inslaget filmas Jessica framför datorn på sin arbetsplats. Filmfotot är präglat av visuella stereotyper om autister. Bilder av personer med autism zoomar ofta in på deras ögon, som om gåtans lösning ryms där bakom, inne i huvudet. Och kameran dröjer vid en närbild på Jessicas ögon, samtidigt som en grafik med bokstäver snabbt rinner över skärmen. Hon är en robot. Inslaget är musiklagt med Hans Zimmers ödesmättade filmmusik till rymdfilmen Interstellar. Förmågan att läsa så här snabbt är inte mänsklig.
Jessica har haft turen att möta en vidsynt chef som förstår att dra nytta av hennes specialkompetens genom att låta henne fokusera på sin expertis. På arbetsplatsen får hon sitta på en särskild tyst avdelning för personer som behöver extra avskildhet. Hennes chef säger att hon är en av de bästa rekryteringar som han har gjort, ingen annan är lika effektiv. När han själv läser tvåhundra abstracts på en dag klarar hon ettusen på fyra timmar.
Jessica säger att hon tror att det har varit lättare för henne än andra med neuropsykiatriska diagnoser eftersom hon har en doktorsexamen. När hon berättar om sin diagnos behöver hon inte oroa sig för att folk ska tro att hon är mindre intelligent.
– Vad tycker du är mest besvärligt idag? frågar Anders Hansen.
– Allt det andra, svarar Jessica. Jag har barn. Det ska lagas mat, tvättas, handlas och städas. Att läsa vetenskapliga texter, att förstå – det går lätt. Att sköta ett hem går inte lätt – det går knappt alls.
***
Ida Hallin Mellwing i Valdemarsvik, småbarnsmamman med hushållsschemat, arbetar som städare några timmar i veckan. Jobbet passar henne. Hon får träffa människor samtidigt som hon kan arbeta ensam efter egen rutin. Hon är noggrann och ser smådetaljer som andra missar.
– Jag är en stolt städare. Jag gillar mitt jobb och vet att jag är bra på det.
Efter gymnasiet fick Ida praktikplatser med hjälp av Arbetsförmedlingen, bland annat i en blomaffär och second hand-butik. Hon var bra på att hålla ordning och göra snyggt i hyllorna men att stå i kassan blev stressigt. Ingen av arbetsplatserna hade möjlighet att anställa henne efter praktikperiodens slut och Arbetsförmedlingen hittade ingen praktikplats som kunde leda vidare till anställning. Ida fick aktivitetsersättning och med den följde krav på att rapportera till Arbetsförmedlingen för att inte bli av med stödet. All energi som hon egentligen ville ägna åt att söka jobb gick åt till de ständiga rapporterna och kontakterna med olika personer hos Arbetsförmedlingen och Försäkringskassan.
I slutändan blev det Ida själv som ordnade sin försörjning. En dag såg hennes man en lapp i matbutiken om ett ledigt städjobb.
– Jag tänkte att jag måste våga söka. Jag har gått flera år på Arbetsförmedlingen och kommer ingenstans.
Hon skickade iväg en ansökan till städföretaget, gick på intervju och fick börja direkt. Jobbet visade sig vara att städa Arbetsförmedlingens lokaler. Ida återvände till samma Arbetsförmedlingskontor där hon länge hade varit inskriven, men den här gången som anställd på ett jobb hon hade ordnat själv utan arbetsförmedlarnas hjälp.
– Jag bara ”hej, hej”. De är jätteglada att jag jobbar där och är nöjda med städningen, de säger att det aldrig har varit så rent.
***
Om autister vore i majoritet skulle samhället se annorlunda ut. Skolan skulle ha färre grupparbeten, lägre ljudnivåer, mindre klasser, större förutsägbarhet och lägre krav på flexibilitet. Arbetsplatser skulle inte inredas med kontorslandskap och konferenser skulle inte innehålla lika många tillitsövningar i grupp.
Arbetslösheten är högre bland personer med en neuropsykiatrisk diagnos än befolkningen i stort. Enligt organisationen Autism Europe saknar över 75 procent av de som har autism i Europa jobb.
Det finns inga exakta siffror för Sverige men Autism och Aspergerförbundet uppskattar att arbetslösheten är över 50 procent. Sannolikheten för självmord är nio gånger större hos autister än resten av befolkningen och 88 procent av kvinnor med en neuropsykiatrisk diagnos lider, eller har lidit av psykisk ohälsa, enligt en rapport från organisationen Attention. En stor svensk studie visar att personer med autism i genomsnitt har sexton år kortare livslängd.
Den som tror att neuropsykiatriska diagnoser är ett inbillningstillstånd hos självupptagna nutidsmänniskor missar kopplingen till de genomgripande samhällsförändringar som har ägt rum de senaste trettio åren, i skolan och arbetslivet. Hela offentligheten är förändrad i det att antalet sinnesintryck, och i synnerhet ljudvolymen, har ökat kraftigt.
Sannolikt utgör överkänsligheten mot sinnesintryck det största hindret för autister i arbetslivet. Ljud- och stressnivån inom många yrken är hög och visar inga tecken på att avmattas. Allt fler arbetsplatser har inrättat kontorslandskap, trots att forskning visar att nästan alla, inte bara autisterna, vantrivs.
Idag går det inte att röra sig i butiker eller på restauranger och caféer utan att utsättas för hög musik. På förskolornas gårdar baxas högtalare ut av pedagoger som låter barnens lek ackompanjeras av Avicii. I simhallar spelas musik, på bussen tittar passagerarna på youtube utan hörlurar, på biblioteken pratar besökarna i mobilen. De tysta rummen är borta. Det finns inga dörrar att stänga om sig.
På min arbetsplats monterades nyligen högtalare i hissarna ur vilka radions sändningar strömmar oavbrutet, den som vill slippa ljudet får ta trapporna.
Ett annat hinder för autister på arbetsmarknaden är oförmågan att linda in utsagor. Sanningssägare och visselblåsare blir sällan populära hos chefer. Kraven på arbetstagare att vara trevligt följsamma och anpassningsbara har ökat. I en tid då alla betraktas som utbytbara kommer chefen naturligtvis att göra sig av med den som kallar henne ”jävla falsk”, hur hårt denne än jobbar.
***
Enligt arbetsmiljöverkets årliga rapporter har kraven i arbetslivet ökat sedan det tidiga 1990-talet. En arbetsmarknad präglad av gig-ekonomi, timanställningar, rationaliseringar och högt tempo behöver toppresterande individer för att fungera. Framför allt räcker det inte längre att ha en eller ett par starka kompetenser, du måste vara multibegåvad. I detta ingår bland annat att du förväntas ha social talang, klara av möten i storgrupp och kunna sköta administration och ekonomi.
Personer med autism behöver –i ännu större utsträckning än andra – en stabil arbetsplats med förutsägbara arbetsförhållanden.
Författaren och filosofiprofessorn Jonna Bornemark som själv har en son med autism, tycker att vårt sätt att organisera samhället har blivit människofientligt. Hon ser frågan om vilka sorts människor vi förväntar oss att samhället byggs av som akut.
I sin omtalade bok Det omätbaras renässans går hon till storms mot vår tids fixering vid att mäta och dokumentera. Det har lett till att arbetslivet numera präglas av ett sökande efter perfekta processer, som är helt och fullt repeterbara och oberoende av vilka människor som är involverade. På nutidens drömarbetsmarknad ska vem som helst snabbt kunna plockas in och utan upplärningstid sättas i produktion. Det är bara att räcka över manualen.
De fyrkantiga kriterier som används vid rationellt organiserande utgår från att arbetstagarna är likadana. Ju mer man utgår från att alla människor är likadana och därmed utbytbara, desto sämre blir förutsättningarna för autisterna, eftersom de skiljer sig från majoriteten. I de färdiga boxarna finns inget utrymme för de anpassningar som en autist behöver, och där finns heller inget sätt att tillvarata deras styrkor.
I skolan finns rum för anpassning för elever med neuropsykiatriska diagnoser men det gäller framför allt utåtriktade, stökiga pojkar med adhd. Den tystlåtna autistiska flickan som lider av den höga ljudvolymen får inte samma anpassning. Föräldrar till autistiska flickor vittnar om svårigheter att ens få skolans representanter att tro på diagnosen, när det gäller flickor som håller ihop i skolan. Lärarna ser inte hur flickorna bryter samman hemma efter skoldagens slut.
En dator är fantastisk på att räkna men har inget omdöme, säger Jonna Bornemark. Däremot finns förmågan till omdöme i varje människa. Det är en dold kunskapsbank som vi har glömt att använda oss av. Vi har allt mer kommit att likställa omdöme med subjektivt tyckande, något som kan se olika ut beroende på individ. Och ja, subjektivitet utan en gemensam moral som överbyggnad kan bli till spridda åsikter, fördomar och godtycke. Då riskerar vi att både relativisera och rationalisera bort omdömet. Om inga gemensamma överenskommelser om moral och omdöme finns att luta sig mot kommer vi att tvingas uppfinna hjulet om och om igen, i varje ny dokumentation som består av insamlade och analyserade data. Det är inte heller effektivt.
Jag ser en paradox i vår tid. Kunskapen om neuropsykiatriska diagnoser ökar, samtidigt som utrymmet för att vara annorlunda hela tiden krymper. I algoritmernas era letar vi mer än någonsin efter avvikelser från det förmodat normala. Redan i mataffären går det att hitta exempel. Den algoritm som ska hjälpa livsmedelsbutiken att göra kontroller av självbetjäningssystemet identifierar hur kunden som håller i den bärbara självscannern rör sig. Att irra runt mellan hyllorna registreras som en avvikelse, och den som gör så råkar oftare ut för avstämningskontroller för att se om varorna är betalda. Normalt och rationellt är att gå rakt på rätt hylla, att inte göra detta är en avvikelse. När algoritmer ska ersätta det mänskliga omdömet finns inget utrymme för att betrakta varje enskild situation som unik. Synen på normalt och avvikande äter sig in överallt.
Utrymmet för olikheter har minskat.
***
År efter år visar Skolinspektionens elevundersökningar att ungefär var fjärde elev i fjärde klass saknar studiero. Mer än hälften av de tillfrågade svarar att andra elever stör ordningen i klassrummet.
En fjärdedel av Sveriges skolelever lider alltså av den höga ljudnivån i skolan. Enkäten genomförs en gång per termin och resultaten ser likadana ut över tid.
Skollagen säger att utbildningen ska utformas så att alla elever har en skolmiljö som präglas av trygghet och studiero. Men trots att problemet är välkänt fortsätter stöket. Enligt Skolinspektionen finns inget tydligt mönster som visar vilken sorts skolor eller orter som har problem med en orolig studiemiljö. Oavsett var eleverna bor eller vilken skola de går i saknar en fjärdedel studiero och orsaken verkar inte vara kopplad till deras miljö. Det finns inga vetenskapliga belägg för att de 25 procenten också har autistiska drag eller är ljudkänsliga, men det verkar inte otroligt att så skulle kunna vara fallet.
– Det är väldigt individuellt, säger en intervjuad lärare till SVT Nyheter den 28 februari 2020. En del elever vill ha det helt tyst. Andra jobbar bättre med lite ljud omkring sig.
I artikeln intervjuas dock bara elever som föredrar tystnad. Jag söker efter intervjuer med elever som tycker att deras skolarbete främjas av prat och ljud, men hittar inga.
Själv led jag inte av hög ljudnivå i klassrummet eftersom ingen tilläts prata på lektionerna i min skola på 1980-talet. Den elev som störde de andras koncentration blev utkörd ur klassrummet. Om eleven störde ordningen mycket över tid placerades hen i en separat så kallad obs-klass. Så får lärare inte längre göra.
Sedan jag gick i skolan har pedagogiken omvandlats och man har gått från lärarledd katederundervisning med elever som förväntas sitta tysta och lyssna, till modellen där eleverna ska söka kunskap själva, ofta genom grupparbeten. Det är inte ovanligt att det samtidigt pågår flera olika aktiviteter i klassrummet och ljudnivån är hög. Den elev som störs av klasskamraternas prat får bära hörselkåpor. Pratet har blivit norm och den fjärdedel som behöver tystnad får anpassa sig.
***
I Facebookgruppen för kvinnor med autism läser jag om utanförskapet. Medlemmarna skriver om hur de längtar efter ett jobb men inte kommer in på arbetsmarknaden. De hittar inget arbete för de kan inte ta vilka jobb som helst. De delar med sig av erfarenheter och frågar varandra om råd. Lager, har någon prövat det?
En gruppmedlem började på läkarlinjen. Att bli läkare hade länge varit en dröm och hon var lycklig över att ha kommit in på utbildningen som kräver mycket höga betyg. Men utbildningen använde sig av metoden ”problembaserat lärande” som krävde att studenterna gjorde många val på egen hand. De skulle själva söka information, välja vilken bok de skulle läsa och identifiera vilket innehåll som var relevant. De arbetade i grupp med fallstudier där de tilldelades låtsaspatienter och tillsammans skulle reda ut vad dessa led av.
Metoden fungerade för de studenter som var sociala, extroverta, gillade att arbeta i grupp och trivdes i en studietillvaro utan ramar. Men den passar inte den som behöver avgränsning. Hon klarade inte att sovra och översvämmades fort. Att själv behöva hitta relevanta böcker och frågor krävde så stor ansträngning att energin tog slut. När hon väl skulle sätta sig ned med böckerna och förstå innehållet fanns ingen kraft kvar. Hon hoppade av utbildningen och gav upp drömmen om att bli läkare.
I gruppen vittnar vuxna, intelligenta, välformulerade människor om hur de inte finner sin plats i världen. Kraven på flexibilitet, social kompetens och stresstålighet som ställs på dem är för höga. De förutsägbara, lugna jobb som skulle passa dem finns inte.
Jag läser om människor som kämpar för att armbåga sig in i ett system som inte är för dem. De är beroende av det offentligas välvilja, men det offentliga förstår dem inte.
Många har fastnat i ett myndighetsnät som tar all deras tid och kraft. Jag ser dem tvingas lägga sina liv i händerna på handledare, coacher, handläggare, beslutsansvariga, arbetsförmedlare, kuratorer, stödpersoner och arbetsterapeuter som ofta byts ut och som de varje gång måste övertyga på nytt om att de behöver stöd. Jag läser inte ett enda vittnesmål från någon som har blivit hjälpt av sina kontakter med Försäkringskassan och Arbetsförmedlingen.
Jag önskar att jag kunde säga till dem att tänka om, ge upp fruktlösa strider som de inte kan vinna och försöka trassla sig ur myndighetsnätet. Jag önskar att jag kunde säga åt deras föräldrar att vara mer närvarande i deras liv och inte lämna dem åt deras öde bara för att de har blivit myndiga. Den svenska modellen där varje individ ensam har ansvar för sitt hem och sin försörjning kommer inte att fungera för någon som inte ges tillträde till arbetsmarknaden. Budskapet till människor med autism är att de bör leva på bidrag. Samtidigt får de avslag på sina ansökningar.
Stödsystemet, så som det just nu fungerar, är inte lämpat för en osynlig funktionsvariation. Som autist är det heller knappast rimligt att förvänta sig ett samhälle där alla myndighetsrepresentanter ska begripa sig på en diagnos som varierar mellan individer, delvis kan maskeras, är svår att upptäcka och yttrar sig på många olika sätt. Det är önsketänkande. Som systemet är byggt idag vore det bästa för många individer att ge upp kampen mot svårforcerad byråkrati och istället ta hjälp av familjen och civilsamhället. Bo ihop över generationsgränserna, hjälpa varandra ekonomiskt. Men Sverige är inte byggt så. Människor har inte råd och alla förväntas klara sig själva.
I Sverige kan individen frigöra sig från beroende av familjen, privata institutioner och välgörenhetsorganisationer. När staten tar ansvar blir individen friare, men om familjens och civilsamhällets stöttande roll samtidigt försvagas ökar individens beroende av staten. När sedan den gemensamma välfärden monteras ned uppstår ett totalt tomrum. Hjälpen kommer ingenstans ifrån, varken från familjen, civilsamhället eller politiken. Vad ska den göra som inte kommer in på arbetsmarknaden, nekas hjälp av det offentliga och saknar stöd från sina föräldrar?
Inte förrän det sker ett rejält kunskapslyft och en ökad medvetenhet om att inte alla fungerar likadant kommer Försäkringskassan, skolan eller Arbetsförmedlingen på ett fullgott sätt kunna hjälpa personer med autismdiagnos. Jag önskar att jag kunde säga till medlemmarna i Facebookgruppen att inte vänta på den samhällsomvandlingen. Det är inte säkert att den kommer att inträffa. Era liv är här och nu.
Den som följer samhällets regler för hur en person med autism ska agera tvingas leva sitt liv i telefonköer i väntan på ersättningar och olika former av stöd som regelbundet måste sökas om och närsomhelst kan tas bort. Det är samtal, uppföljning, utvärdering, avslag, överklagan, besparingar, indraget stöd, nya regler, nya kontaktpersoner. Det går inte att leva så. Så långt det är möjligt måste man själv ordna sin anpassning. Så långt det är möjligt måste man slå sig fri och skapa sin egen lycka. Att framtiden kommer att bjuda på ett mer autismvänligt samhälle med lägre tempo, mindre grupper, minskad stress och fler förutsägbara jobb, är svårt att tro mot bakgrund av hur utvecklingen hittills har sett ut.
***
Sven Bölte, professor i barn- och ungdomspsykiatrisk vetenskap, forskar om autism och utbildar offentliganställda i neuropsykiatriska diagnoser. Till hans arbetsplats KIND – centret för neuropsykiatriska funktionsnedsättningar vid Karolinska Institutet – vänder sig kommuner, regioner eller staten när de behöver höja kompetensen hos till exempel socionomer och handläggare på Försäkringskassan eller Arbetsförmedlingen.
Vi sitter i KIND:s lokaler på Gävlegatan i Stockholm och pratar om framtiden för autistiska unga. Sven Bölte skakar på huvudet när skolan kommer på tal. Kraven på ansvar och flexibilitet som idag ställs på skolbarn skulle aldrig accepteras av de vuxna som arbetar i skolan, säger han. Då skulle facket ingripa.
Sven Bölte brinner för att försöka få Världshälsoorganisationen WHO:s klassifikation ICF – International Classification of Functioning – att börja användas på bred front i samhället. ICF är ett förfinat diagnostiskt instrument, ett verktyg för att klassificera funktionsförmåga.
Sven Bölte tar exemplet med det ganska stora antal elever som inte går till skolan längre, så kallade ”hemmasittare”. Han vill helst inte använda ordet eftersom det stigmatiserar eleven och för tankarna till lathet, utan säger hellre ”problematisk skolfrånvaro”. Med ICF som hjälpmedel skulle man mer exakt kunna undersöka vad som händer eleven i skolsammanhanget, vilka styrkor och svagheter denne visar och varför hen inte går dit.
Skolan är ett skapat sammanhang som samhället anser att barn ska kunna förhålla sig till. Trots att det finns många miljöfaktorer som gör att inte alla klarar av att vara där.
Miljön är högljudd, det är trångt och oförutsägbart och elever med en neuropsykiatrisk diagnos blir ofta mobbade. Det ter sig inte underligt att vägra gå dit. Varför skulle man vilja ingå i ett sådant sammanhang?
Skolans konstruktion bygger på ett grundantagande om att barn är likadana. Den fungerar för en majoritet som klarar av högljudda klassrum, grupparbeten och kan äta allt i matsalen. Men det finns en minoritet som inte klarar av det och den tar man inte samma ansvar för.
– För kanske 10–15 procent fungerar det inte alls. Det är många, och det är den gruppen vi pratar om.
Sven Bölte tycker att skolan egentligen borde utgå från lägstanivån som elever med diagnos klarar. Men det görs inte, i stället lägger man sig på en genomsnittlig nivå och lämnar till eleverna att förhålla sig. Samtidigt är resursskolorna få.
Den allmänna trenden är att skolan numera lägger större ansvar på eleverna än tidigare. De förväntas kunna fungera på en hög nivå och vara helt och hållet flexibla. För barn med autism är det ofta väldigt svårt att hantera ändrade instruktioner och besked med kort varsel.
– Det börjar med schemat, konstaterar Sven Bölte. Olika tider varje dag, på många olika platser. Man får nya scheman hela tiden. Man gör projektuppgifter och grupparbeten, skolorna är som små universitet. Elvaåringar ska leda sina egna utvecklingssamtal.
Han gläds åt framsteg, som att regeringen beslutat att alla lärare numera ska genomgå en grundutbildning i neuropsykiatriska diagnoser. Den kom efter att KIND publicerat en landsomfattande undersökning av skolpersonalens kunskaper som visat bedrövligt låga resultat.
Med verktyget ICF skulle man mer exakt kunna mäta elevens styrkor och svagheter och skilja mellan vad eleven egentligen kan, kontra vad denne visar i skolan.
Men Sven Bölte tvivlar ibland på utbildningens möjligheter att nå ut brett i samhället. Han anser att det tar många år att lära sig att förstå autism på riktigt.
I länder som USA och England går förståelsen för autism snabbare framåt, säger han, där är man bättre på att se styrkorna och vända diagnosen till något positivt. Där finns till exempel bemanningsföretag som specialiserar sig på kompetensen hos personer med autism och har förstått att det finns mycket kreativitet och pålitlighet att hämta där.
Han är frustrerad över att det svenska samhällets fokus ligger på utredningarna och att det saknas allmänt spridd kunskap. Han säger att äldre pålästa autister ofta vet mer än unga psykologer på mottagningarna. Det finns heller inte så mycket hjälp att få när utredningen är klar. Trots att det ofta skulle räcka med små justeringar i vardagen, säger han, och tar Greta Thunberg som exempel på en autist som blomstrade så snart hon hittade sin plats. Men intresset för att anpassa för individen är inte tillräckligt stort. Det blir oftast inte så mycket gjort. Bölte menar att autism är något som måste tas om hand på samhällsnivå, det kan inte lösas bara av barn- och ungdomspsykiatrin eller vuxenhabiliteringen.
Till dem som frågar honom om det inte sker en överdiagnosticering brukar han säga att vi kanske slutgiltigt landar på en rättvisande siffra på omkring 20 procent som har en neuropsykiatrisk diagnos och då kommer fler att förstå att detta är en större utmaning för hela samhället.
Sven Bölte säger att vårt bemötande av personer med autism och adhd och deras familjer speglar graden av civilisation som vi har skapat i samhället. Som exempel på ett område där vi har en hög grad av civilisation tar han HBTQ-frågorna. De har fått stor uppmärksamhet och hög status, utbildningarna har varit många.
– Om vi skulle hamna där också med autism och adhd skulle det inte längre vara möjligt för någon att säga att man inte vet något om detta, eller inte bryr sig om det. Om HBTQ-frågor går det inte längre att säga: ”Jag vet ingenting, vi kan inte göra något åt det, det finns inte, det är inte mitt ansvar.” Men det är fortfarande möjligt att säga så om neuropsykiatriska diagnoser.
Sven Bölte är otålig men ser att utvecklingen går åt rätt håll. Kanske kommer det att dröja två generationer till innan ett ordentligt kunskapslyft skett.
Som forskare har han också en tioprocentig tjänst på universitetet i Perth i Australien. I Australien finns ingen problematisk skolfrånvaro. Där existerar inte problemet med barn som inte får sin utbildning eftersom de vägrar att gå till skolan, för där är hemundervisning tillåten. Man tar in en privatlärare, undervisar själv, man hittar en annan lösning. I Sverige är hemskolning förbjudet.
Sven Bölte, som är svensk men född och uppvuxen i Tyskland, ser en stark tradition av likhetstänkande i Sverige. Det finns en tro på att såväl barn som vuxna är likadana, en ovilja att se skillnader mellan människor som inte leder till ökad jämlikhet utan får motsatt verkan eftersom de annorlunda osynliggörs och stöts ut.
Men hos personer med neuropsykiatrisk diagnos kan det också finnas en tendens att vila i sin belägenhet.
– Tyvärr visar erfarenheten att ingen prins kommer att komma och rädda er, säger Sven Bölte krasst.
– Man måste så klart kunna ställa rimliga krav, men man kan inte vänta på att samhället ska förändras så mycket att man blir räddad. Det kommer aldrig att hända.
Med rimliga krav menar han att man ska ha samma rätt att få jobb som andra och samma rätt att få gå i skolan med anpassning som fungerar.
I Sverige betyder en neuropsykiatrisk diagnos fortfarande ett stigma. Först år 2021 ändrades reglerna som tidigare förhindrade autistiska personer att arbeta inom polisen och försvaret. Förbuden mot att ansöka till polisutbildningen och göra värnplikten fanns trots att många autister är plikttrogna, pålitliga och förhåller sig exakt till regelverket, egenskaper som borde vara värdefulla för dessa verksamheter. Personer med autism behöver även visa upp ett läkarintyg om ”aktuell status” för sin diagnos när de ansöker om körkortstillstånd.
De hopplösa fallens helgon
”På vilket avstånd bör jag förhålla mig till andra för att
skapa en social tillvaro utan främlingskap?”
Roland Barthes
ATT EN DIAGNOS kan vara en superkraft har blivit en nutida kliché, överanvänd av dem som vill motverka stigmat. Jag tycker om ansatsen och kan gilla mina egna styrkor, men någon superkraft känns det sällan som att jag har.
Vissa av mina styrkor är också helt obrukbara. Jag kan vara hård om jag sätter den sidan till, men det har oftast varit en belastning. Ofta har jag inte ens förstått att jag uppfattats som oförsonlig, utan tycker att jag bara har varit tydlig och möjligen uttryckt mig lite för drastiskt i min iver att understryka min poäng och bli förstådd. Men neurotypiker är lättsårade.
När jag lärde mig att människor kunde ta illa upp av sådant jag sa försökte jag kompensera med artighet och försiktighet för att inte riskera att såra någon. Jag blir alltid orolig av att befinna mig i sammanhang där andra människor är oartiga och till exempel inte tackar ordentligt. Då förnimmer jag en kommande katastrof.
I neurotypikernas värld är det rimligt att ljuga, men förbjudet att bli arg. Inget skrämmer dem mer än människor som tappar fattningen och skäller. Själv är jag inte rädd för öppet otrevliga människor. De är tydliga och begripliga. Men ilska blir bara mer och mer omodernt. Med det menar jag sorten då man stiger fram i eget namn och får ett vredesutbrott öga mot öga, inte digitalt hat i skydd av en skärm. Att bli rasande är ett säkert sätt att bli omyndigförklarad och utfryst. Den som blir arg har alltid förlorat.
Jag minns gräl jag har haft i mitt liv, och hur de slutat med att jag suttit hopkrupen med huvudet gömt under armarna. Oförmögen att tala, nedstängd, i det närmaste okontaktbar.
Fyrtiotvå år gammal får jag veta att det kallas för shutdown. Det inre tryck som byggs upp av pressen att navigera i en svårbegriplig värld kan till slut få personen att brista. Frustrationen och känslan av att vara trängd blir för stark, så man stänger ned. Hjärnan är överbelastad och orkar inte längre processa det som sker. En utåtriktad reaktion på överbelastningen kallas meltdown, eller härdsmälta.
Jag minns de gånger då jag har blivit lurad. Jag trodde för mycket på orden, tänkte inte ens tanken att de kunde vara osanna. Jag kunde inte se att det personen sade inte avspeglade sig i ansiktet. Så naiv och godtrogen, det perfekta offret. Men ändå inte. Detaljerna som inte stämde, de delar där historien inte gick ihop, registrerade jag direkt. Och då frågade jag, om och om igen.
***
Den amerikanska författaren Patricia Highsmith hade bestämda idéer om vad hon tyckte om. Hon gillade Bachs Matteuspassionen, gamla kläder, gymnastikskor, tystnad, mexikansk mat, reservoarpennor, Swiss Army-knivar, helger utan sociala förpliktelser, Kafka och att vara ensam.
Hon tyckte inte om Sibelius musik, Fernand Légers konst, livekonserter, fyrarättersmåltider, tv-apparater, Begin-Sharon-styret i Israel, högljudda människor, folk som lånar pengar, att bli igenkänd av främlingar på gatan, fascister och tjuvar.
Som ung var Patricia Highsmith under en period anorektisk. Hennes jämnåriga på universitetet beskrev henne som svår att lära känna, en privat person med stor integritet. Hon hade tidigt bestämt sig för att bli författare, skrivandet var det enda som lindrade hennes återkommande mardrömmar. Senare i livet led hon av depressioner. Människor som träffade henne uppfattade henne som blyg och hårdnackat envis.
När hennes lesbiska kärleksroman Carol gavs ut första gången 1952, under pseudonymen Claire Morgan, var pocketomslaget försett med det genretypiska lockropet ”explosive material” för att kittla den manliga läsekretsen. I mitten av åttiotalet blev det känt att en av världens skickligaste deckarförfattare, berömd för sina böcker om gentlemannapsykopaten Tom Ripley, låg bakom pseudonymen.
Romanens historia om varuhusbiträdet Therese som blir förälskad i den förfinade hemmafrun Carol har viss verklighetsbakgrund. Patricia Highsmith arbetade under en period på ett varuhus för att finansiera den kurs i psykoanalys som hon gick för att försöka bli heterosexuell. En dag kom en sval, blond kvinna i minkpäls in på leksaksavdelningen för att köpa en docka. Det var ett kort möte mellan expedit och kund, men i sin dagbok beskrev Highsmith hur hon senare samma kväll, omtöcknad av feber, rafsade ned stolparna till romanen på bara någon timme.
Under 1950- och 60-talen levde Patricia Highsmith ensam i England och Frankrike. Hennes böcker sålde bättre i Europa än USA. Hon blev kvar i Frankrike i tretton år men lärde sig aldrig franska. Sina älskade siamesiska katter pratade hon med på ett eget språk. Hon tyckte om sniglar och bar ofta med sig ett stort antal, som hon matade med salladsblad. Besökare reagerade på att maten hon bjöd på var närmast oätlig och att hennes trädgård var vanskött och igenvuxen. Hon tog aldrig i hand när hon hälsade. Så småningom flydde hon de franska skattemyndigheterna och flyttade till Schweiz där hon levde sina sista år.
I alla delar av livet, inte bara kärlek, föredrog Patricia Highsmith kvinnor framför män. Män som retade sig på henne beskrev henne som en manshatare, en synnerligen otrevlig en som aldrig missade ett tillfälle att yttra elakheter. Kvinnors beskrivningar av henne är annorlunda.
Terapeuten och författaren Vivien de Bernardi, som kände Patricia Highsmith, säger i Andrew Wilsons biografi A Beautiful Shadow att vännen visade tydliga tecken på autism. Highsmith kunde inte gå och handla på stormarknader eftersom hon överväldigades av sinnesintrycken. Det var för många andra människor och för höga ljud. Om någon flyttade på ett föremål i hennes hem måste hon genast ställa tillbaka det på sin rätta plats.
Hon var motoriskt klumpig, hittade ingenstans, var hyperkänslig mot ljud, hade svårt att kommunicera och förstod inte nyanser i socialt samspel.
De Bernardi beskrev Highsmith som en stillsam person då de var på tu man hand. Om andra människor var närvarande uppträdde Patricia som ett trotsigt barn och kunde säga första bästa sak som dök upp i hennes huvud. Hon kunde inte låta bli att säga vad hon tänkte, det var som om hon saknade en inre kontrollmekanism, och hon förstod inte när hon sårade andra.
***
– Doris har inte så god hand med människor, men hon är väldigt bra med katter.
Orden kom från en assistent och handlade om författaren Doris Lessing, en av 1900-talets stora litterära gestalter som vid sidan av sina många romaner också skrev flera kattböcker.
När det talades om Lessings person användes ofta ord som egensinnig, svår och vanvördig. Hon beskrevs som en ensamvarg som övergav man och barn för att leva som fri intellektuell på sina egna villkor. De radikala, självständiga valen gjorde henne till en feministisk förebild men själv beskrev hon sig som självisk och amoralisk, en dålig samhällsmedborgare som var olämplig för äktenskap.
Efter att ha studerat Doris Lessings biografier och författarskap placerar psykiatern Michael Fitzgerald henne inom autismspektrumet.
Sällan har en Nobelpristagare sett mer irriterad ut än när Reuters reporter i oktober 2007 stoppade den åttiosjuåriga Lessing på gatan för att berätta att hon hade tilldelats litteraturpriset.
– Oh, Christ, suckade hon och viftade avvärjande.
– Men det här är ett erkännande av ditt livsverk, försökte reportern.
– Jag har vunnit alla priser i Europa, vartenda jäkla ett. Jag är överlycklig över att vinna dem alla, det är en Royal Flush, svarade Lessing över axeln på väg in genom grinden till sitt hem.
När hon senare fick veta att Svenska Akademien i sin prismotivering kallade henne ”den kvinnliga erfarenhetens epiker” fnös hon: ”Löjligt. Men de måste väl hitta på någonting att säga.”
***
Jag och min man skilde oss och det var bådas fel men mest mitt. Jag kom aldrig till rätta med min ångest och trodde att den berodde på relationen. Så jag tänkte att jag nog skulle bli lyckligare med någon annan.
Jag trodde att jag var äkta som inte förställde mig i hans närvaro. Men min ärlighet och sviktande inlevelseförmåga isolerade mig från honom, jag levde inkapslad och vanmäktig medan han försvann allt längre bort.
Jag var autistisk och visste inte om det. Jag förstod inte att likhet inte är detsamma som närhet. Jag förstod inte att en kärleksrelation också är ett skådespel. Jag kunde aldrig lägga band på mig, jag trodde att jag jämt kunde leva ut mina känslor i hans sällskap, oavsett arten av dem. Att han inte gjorde detsamma mot mig, inte lade allt sitt mörker i mitt knä, märkte jag inte.
Man kan inte ständigt tynga den andre med sin ofiltrerade ångest och sorg. Hur dödstrött man än är måste man ibland klistra på ett leende och knipa igen. Hålla god min och spela lite teater. Låta den andre ha sina intressen ifred istället för att grubbla över varför han bryr sig om något så oviktigt och hur den olikheten gör ens förening mindre komplett. Man behöver aktivt tänka på hur den andra mår och känner sig. Man måste inte prata om allt och gräva mot smärtpunkten hela tiden.
Vi skilde oss och jag tatuerade in en bild från en 1400-talsfresk föreställande det katolska helgonet Rita av Cascia på min underarm. Sankta Rita är de hopplösa fallens helgon och de desperatas beskyddare, den enda som finns kvar när till och med Gud har gett upp. Hon avbildas ofta med ett kranium i handen, rosor och stigmata-sår i pannan. Efter att både hennes make och två söner dog levde hon som nunna i ett augustinerkloster. I kyrkan i den italienska staden Cascia finns hennes kropp bevarad.
En tid efter att tatueringen hade läkt läste jag att Sankta Rita också är de olyckligt giftas skyddshelgon. Men då var det för sent.
Jag bad en bön inom mig, det var en besvärjelse, en mening som satt fast i mitt huvud, några ord som jag tyst upprepade under varje steg mot busshållplatsen efter att ha blivit utskriven från en helg i den psykiatriska heldygnsvården.
Jag ville så gärna att du skulle tycka om mig.
Ett barns ord. Meningen var så larvigt enkel och fri från all spänning och finess att jag inte ville återge den till terapeuten som jag anförtrodde att jag hade en slinga i mitt huvud. Den dök upp och tog plats en dag. Sedan ville den inte försvinna. Den loopades om och om igen i min hjärna, de enda ord som fanns där när jag tillbringade min helg på psyket efter skilsmässan.
Jag delade rum med en kvinna som hade jobbat med en poesifestival och låg och jämrade sig om nätterna. Själv vägrade jag att stiga upp ur sängen. När jag väl gick ut i korridoren fanns där en tant med ett stort sår i pannan som personalen jagade fram och tillbaka. Alla andra stod med ryggarna mot väggen och såg på.
Så smutsigt och eländigt det var i psykvården i välfärdslandet Sverige. Till och med tidningarna var trasiga, det var våta, gamla slitna nummer av Allers.
Jag minns doktorn som sa att jag var självmordsbenägen 2 på en skala mellan 1 och 10 och att en hastig besvikelse genomfor mig. Han hade rätt, men jag önskade att han hade bedömt mig som aningen mer självmordsbenägen. Vad gjorde jag annars där?
– Du ska inte låtsas som att du är frisk för att få komma ut tidigare, sa en mentalskötare på finlandssvenska när jag bytte några ord med honom i korridoren, och jag uppfattade ett hot i hans röst.
Och så fanns mentalskötaren Zian som kanske räddade mig litet, han som kom in och satte sig vid min säng och försökte få mig att stiga upp. Jag berättade att min man hade haft en annan (att jag också hade varit otrogen nämnde jag inte) och han svarade att jag var Stockholms snyggaste tjej och det fanns därför ingen anledning att vara ledsen. I nästa andetag tog han tillbaka att jag var Stockholms snyggaste tjej, för det kunde han ju inte veta, han hade inte träffat alla tjejer i Stockholm. Men han beräknade att jag kunde vara bland de snyggaste.
Det var kul. Jag kunde le.
Sedan berättade han att han befann sig i samma situation som jag, hans kvinna hade bedragit honom, ”fattar du hur länge hon har hållit på”, och han hade förpassat henne till en luftmadrass på golvet men inte lämnat henne ännu. Vi enades om att hon kunde dra åt helvete och att han gjorde rätt som avvaktade.
Och jag mådde bättre efter att ha träffat Zian, bättre än efter medicinen, så pass att jag kunde gå ut och äta den vedervärdiga maten som serverades i det gula rummet där allt luktade aska och cigarettändarna satt fast i kedjor på väggen. Där satt en gammal man, halvt förvandlad till ett lik, djupt hopsjunken över sin soppa, och ute i korridoren fanns tanten med det stora såret på hjässan som hela tiden ville ta av sig byxorna. Och så de unga flickorna med sönderskurna armar och svart stripigt hår under mössan, de flockades utanför personalrummets stängda dörr och väntade på att någon skulle komma ut och nu gungade luften och blev tjock av ångest och det samlade vanvettet, det blev svårt att andas och väggarna kröp närmare.
Där fanns naturligtvis en ledare, en kvinna som pratade oavbrutet med alla, jag var livrädd att råka möta hennes blick så att hon skulle ge sig på mig, hon gick runt och var arg på Prideparaden och sa att det var orättvist att bögarna och flatorna hade en egen parad, det borde vi också ha, en parad för dårar, en parad för psyksjuka mitt genom stan borde vi ha.
Det var som en fiktion, en lång overklighet, min helg i heldygnsvården, och jag vet inte varför jag ser tillbaka på den som en komedi för jag hade brutit samman och var verkligen akut olycklig, så slagen och förintad att jag inte kunde stå upp.
Vi skilde oss och under långa kvällar i vardagsrumssoffan spelade jag Candy Crush oavbrutet för att slippa finnas till, karamellerna rann över skärmen samtidigt som papper skrevs under och möbler delades upp utan att jag var riktigt närvarande. Vänner frågade varför vi gick isär och jag kunde inte svara för jag förstod det inte själv, jag sa något om att vi hade blivit som syskon, men så hade det ju alltid varit, det var därför vi hörde ihop. Jag visste bara att vi hade börjat bekämpa varandra och inte kunde sluta.
Min man som alltid hade störts av mina pappershögar sa nu att han skulle sakna dem.
Jag flyttade.
Tänk om jag hade vetat hur sällsynt illa rustad jag skulle vara för ett liv med ständiga separationer från barnen. Tänk om jag hade vetat hur det skulle kännas att fortsätta vara föräldrar tillsammans efter att min allra närmaste person antagit en ny skepnad och förvandlats till en främling att förhandla logistik med.
Det värsta var att vi försökte hålla ihop så mycket och länge och ändå misslyckades. Andra sa att det betydde att skilsmässan var riktig, vi hade ju verkligen försökt, men jag såg den fruktlösa kampen som ett tecken på att vi egentligen inte ville gå isär. Det hade varit enklare att sörja ett snabbt, överilat felbeslut. Nu måste jag sörja det där långdragna, stumma, förtvivlade försökandet också. All den tiden, all vår vilja och oförmåga.
Dagarna då jag ångrar skilsmässan som mest tänker jag att jag får betala misstaget med min autistiska lojalitet. Andra människor går vidare och bygger upp nya liv. Jag gör inte det. Jag stannar kvar.
De felaktiga val man har gjort ligger kvar som stenblock på vägen.
***
De som söker upp mottagningen i Hagsätra har nästan alltid en historik av ångest och depression, berättar min psykolog. Det kallas sekundärsymptom. Man blir deprimerad av att vara autistisk. Om du inte tolkar verkligheten som andra runt dig ökar risken avsevärt för att du ska må dåligt. För många mildras depressionen efter diagnosen eftersom de äntligen finner källan till sitt mörker.
Ångesten är människans känsla av att inte vara i sann överensstämmelse med sig själv, menade Sören Kierkegaard. Han hade många fler tankar om ångestens väsen, men den här stannar hos mig. Sådant har mitt liv varit. Någonting är fel, någonting stämmer inte. Att maskera gräver hål i själen. Det är egentligen det Kierkegaard säger.
Upplevelsen av att vara främmande för sig själv är absurd, menar Kierkegaard i sin bok Begreppet ångest. Kanske blir den särskilt absurd för en autist utan insikt om sitt annorlundaskap.
Ofta har autistiska vuxna som genomgått utredning sent i livet tidigare prövat ett antal behandlingar som inte har fungerat. Varken medicin, KBT-terapi eller psykoanalys kommer att hjälpa en autistisk person som inte är medveten om sin autism.
***
Under samma tid som barnpsykiatrin började intressera sig för neurologi genomgick synen på vuxnas ångest och depression en liknande utveckling. I Sverige och västvärlden fick vi lära oss att depressioner berodde på en obalans i hjärnan som kunde medicineras bort. Man började tala om ”klinisk” eller ”kronisk” depression, ett medfött och oföränderligt tillstånd. Orsaken till att människor var deprimerade, som de tidigare hade sökt i samtal med sina psykoanalytiker, blev underordnad. Med de nya pillren kunde man strunta i barndomen.
Samtidigt som de antidepressiva medicinerna slog igenom blev den lösningsorienterade KBT-terapin allt vanligare. I den offentligt finansierade vården är den kognitiva beteendeterapin idag den dominerande terapiformen. Genom övningar som syftar till att ändra beteenden och bryta tankemönster behandlar KBT symtomen på depression, men i likhet med läkemedlen säger den inget om depressionens rötter.
Sigmund Freud sa: ”De neurotiska symtomen har en mening och står i samband med de personers liv som producerar dem.” Det låter självklart, men i vår tids syn på psykisk ohälsa finns en föreställning om att den bara drabbar oss, likt en förkylning som man kan råka smittas av. Själv ”hade” jag ingen depression, jag kände ångest över att uppleva världen annorlunda, fungera annorlunda och inte förstå mig själv.
Historien om individens livsproblem som denne berättar i psykoanalys på divanen är unik. Den speglar personens plats i världen och dennes förhållande till sig själv och sin omgivning. Mediciner och kognitiv beteendeterapi suddar ut det mänskliga subjektet eftersom samma metoder antas fungera för alla.
Syftet med psykoanalys är inte anpassning utan att nå frigörelse, sin unika egenart som människa, förklarar psykoanalytikern Anna Krantz i en artikel i Dagens Nyheter (2020-02-02). Och att bli fri som människa och nå sin unika egenart är onekligen en mer lockande utsikt än att medicinera eller träna bort en depression. Men en autistisk person som inte är medveten om sin diagnos kommer varken till insikt av psykoanalys eller KBT.
För att kunna tala fritt och associativt i sällskap av en psykoanalytiker måste man veta vad man känner. Det vet inte alltid autisten. Svårigheten att bringa reda i sina känslor är en del av diagnosen. Graden av omedvetenhet är för hög för att man ska kunna bota sig själv blott genom att öppna munnen och börja tala i en annan persons sällskap. Är jag rädd, tom, nedstämd, irriterad? Ingen aning.
KBT fungerar inte heller fullt ut, inte ens om autisten känner till sin diagnos. Autism går inte att träna eller tänka bort. Att försöka övervinna svårigheterna genom att utsätta sig för dem har en mycket begränsad verkan. Att se andra människor i ögonen när man talar med dem går att öva på, men kommer alltid att kräva samma ansträngning. Och ingen blir av med sin överkänslighet mot höga ljud genom att vistas i bullriga miljöer.
Epilog
Och hör oss, värld, som gillar och fördömer,
så snar att blommor eller stenar kasta.
Vi har aldrig sökt vad du berömmer,
ej heller skytt vad du är van att lasta.
– Erik Axel Karlfeldt
PSYKOLOGEN I HAGSÄTRA följer mig ut till väntrummet. Utredningen är klar. Han önskar mig lycka till och lämnar över den skrivna sammanfattningen.
Jag går under taken i Hagsätra centrum tillbaka till tunnelbanan, förbi Mat Dax, skulpturen Flicka med boll vid sin tomma damm och Konditori Vallmofröt och den här gången hittar jag vägen. Jag blev färdig. Jag löste mysteriet.
På tunnelbanan hem tittar jag på ett TikTok-klipp av den unga autistiska konstnären Nicole Parish. Hon målar insekter och driver kontot soundoftheforest. ”Jag är en mystisk trädnymf” skriver hon i sin presentation. I klippet sitter hon djupt försjunken, iförd stora brusreducerande hörlurar, och målar en fjäril. Ljuset flödar in i hennes ateljé från ett intilliggande fönster. Fjärilen är otrolig i sin detaljrikedom. Med vänsterhanden gör hon tunna, nästan omärkliga, streck med penseln, höger hand rör sig som en dirigents, hon skakar den och spretar med fingrarna, styr arbetets rytm via sitt stimmande. Hon är absorberad och alldeles fri. Jag har aldrig sett en lyckligare bild av en autistisk kvinna och klippet får mig att gråta hela vägen till Gullmarsplan. Tänk om mina ungdomsår hade fått vara så.
Vad återstår för mig nu? Demaskering.
Jag tittar på Greta Thunberg när hon stimdansar i dokumentärfilmen Greta, tänker på ballerinorna och att dans och stimmande är samma språk.
Jag blundar och spolar tillbaka min egen film igen och ser ledtrådarna från min barndom och tonårstid och livet som ung vuxen. Där radar de upp sig, en efter en. Tänk om jag hade vetat tidigare. Hur hade mitt liv blivit? Jag intalar mig att tanken är omöjlig, i min barndom fanns inte flickor med högfungerande autism. Ingen hade kunnat ge mig en diagnos. Mitt liv såsom det har varit hittills är inga förlorade år. Men ändå. Tecknen fanns där. Jag sörjer att jag inte kunde tolka dem tidigare. I stället förtryckte jag allt som var sant i mig och stretade vidare mot nya nederlag. Om jag hade vetat hade många misstag undvikits. Färre stenblock hade legat kvar på vägen.
Att ha vuxit upp med odiagnosticerad autism är att ha lidit av svårigheter som inte fanns. Kvinnliga högfungerande autister existerade inte som en kategori. Ändå var jag en av dem.
Jag minns en mening från en barnbok. En sådan där ful, pedagogisk sjuttiotalsbok som var illustrerad med breda svarta konturer. Den handlade om dövblinda personer. ”Att varken kunna se eller höra är att leva i en värld av tystnad och mörker”, stod det. Jag både såg och hörde men kände ofta att jag levde i den världen.
Diagnosen är det bästa som har hänt min självkänsla. Beskedet blev en våg som bar mig framåt. Efter de tre månaderna i Hagsätra gick jag från att vara en misslyckad neurotypiker till en vanlig autist. Lyckan och lättnaden i att äntligen passa in var obeskrivlig. Jag förstod vem jag var, kunde acceptera det och få ro. Först när jag hade fått diagnosen blev jag säker på att jag var en riktig människa.
Efter den första tidens upprymdhet märkte jag att något hänt i mig. Ett lugn hade sakta smugit sig på, en lång utandning som kändes i kroppen och hördes på min röst. Jag talade långsammare och säkrare. Ångesten dämpades och jag sänkte dosen på min antidepressiva medicin.
Kanske var det inte bara diagnosen utan också åldern, men jag började bejaka och tycka om mina kufiska sidor. Jag fann styrkan att välja bort saker som jag tidigare hade trott att jag måste göra. Bara tanken på att jag aldrig mer kommer att åka skidor gjorde mig så lycklig att jag tänkte den om och om igen. Jag förstod att jag inte måste stå ut med allt. Jag tordes be om hjälp och förklara för gubbar i cykelaffärer att det som är löjligt enkelt i deras ögon inte är det för alla och att jag inte kunde pumpa däcket själv. Jag åt utan betänkligheter kyckling korma till middag varje dag i en vecka. Jag såg samma bröderna Marx-film nio gånger för att jag ville det. Jag började strunta i att icke-autister misstar autistiskt beteende för arrogans och behöll hörlurarna på inomhus. Jag insåg att terapi är meningslös om terapeuten inte kan autism. Jag krympte livet, skalade bort prylar och måsten och skyddade allt som fick mig att må bra. Jag blev stolt över min särart.
Ändå hamnade jag i ett mellanrum efter diagnosen. Jag såg mina svårigheter och hur de har påverkat mig genom livet. Jag förstod att jag hade ägnat fyrtiotvå år åt anpassning och att försöka vara på ett sätt som egentligen inte fungerade för mig. Problemen som finns kvar är att jag är väldigt kapabel på vissa områden, vilket ständigt skymmer mina svårigheter. Och att jag har ägnat ett liv åt att öva på anpassning, vilket givit mig färdighet.
I mellanrummet fortsätter jag att bete mig som jag har lärt mig. Jag imiterar och inordnar mig. Av gammal vana och inpräntad erfarenhet fortsätter jag att maskera och anstränga mig i sociala situationer på bekostnad av ork och energi. Jag arbetar heltid, är ensamstående mamma varannan vecka och ligger ständigt på gränsen till utmattning. Jag berättar för andra att jag är autistisk men möts av överseende leenden eller en kommentar om att alla har en diagnos numera.
Det är svårt att finna sin nya roll när kunskapen om autistiska vuxna är så låg. Jag orkar inte utbilda folk hela tiden. Jag vill leva ett fritt, autentiskt, autistiskt liv utan att behöva försvara mig.
Några gånger prövar jag att ta hjälp av en arbetsterapeut. Hon besöker mig hemma och vi pratar om hur jag kan spara energi för att orka att både arbeta heltid och vara förälder. Hon är snäll och tillmötesgående och jag får några allmänna råd. Men vi möts inte.
När besöken är över ringer hon för att göra en uppföljning. Hon säger det inte, men jag hör att hon intervjuar mig enligt en mall. Hur väl tycker jag att målen för vår kontakt har uppfyllts? Jag försöker hjälpa henne att svara, drar till med någon siffra mellan ett och tio. Jag förstår att detta är en dokumentation som hennes arbetsgivare avkräver henne, en utvärdering som ska sparas någonstans och bilda underlag för statistik. Mätbarhetssamhället.
Jag är undantaget, jag vet det nu. Det är min hjärna som fungerar annorlunda än andras. Det är jag som skiljer mig från normen. Ändå tycker jag att alla borde vara som jag. Det är de andra som har fel och jag som har rätt. Det är ni som är konstiga, det är jag som är normal. Det är ni som har en nedsatt förmåga att samspela socialt med mig, inte tvärtom.
Människor som inte är autister kan för mig framstå som fega, oärliga och konflikträdda. De säger aldrig vad de tycker, istället slingrar de sig och antyder tills samtalen blir suddiga och trassliga. De har låga moraliska krav på sig själva och andra, lever sällan som de lär och skäms inte ens för det. De pratar skit bakom ryggen på sina vänner och är besatta av vad andra tycker om dem. De förnekar sanningar. De bryter löften. De säger att de ska göra en sak och så gör de något annat. Varför stressar de hela tiden och varför kan de aldrig ge ett rakt svar på en rak fråga?
Jag känner till att man som vuxen förväntas acceptera att människor i ens omgivning småljuger, upprätthåller fasad och inte alltid menar vad de säger. Det är normalt att ta med i beräkningen att andra människor kanske inte är fullt ut autentiska. Men jag har så svårt för det. Hur motiverar de sin inkonsekvens inför sig själva när de rannsakar sig? Rannsakar de sig någonsin?
Jag har ägnat mitt liv åt att förställa mig, spela det neurotypiska spelet och komma underfund med sociala koder. Jag är så trött på det. Jag önskar att autistens inställning fick vara norm. Jag önskar att all denna teater inte vore normaliserad.
Vem är den vanliga människan som utgör normen? Vem är den normala, hon som de rationella modellerna är byggd för?
Neurotypiska individer utgör normen eftersom de är fler till antalet. Autisterna är i minoritet och måste anpassa sig till verkligheten runtom dem. För många är det en livslång kamp.
Men brister och ofullkomligheter uppstår bara i jämförelser, när man har något annat som måttstock. En autistisk person, eller all form av annorlundaskap, blir bara avvikande när det försöker passa in. Bortom alla sammanhang är hon i sig fullkomlig.
Jag återvänder till Simone Weil. Hon skriver att människans viktigaste och mest förbisedda andliga behov är att slå rot. Människan har en rot när hon ”äger verklig, aktiv och naturlig livsgemenskap med ett kollektiv som värnar om vissa skatter ur det förflutna och vissa aningar om framtiden”.
Varje människa behöver många rötter, skriver Weil. ”Hon behöver få ta emot nästan hela sitt moraliska, intellektuella och andliga liv från en omgivning där hon naturligt hör hemma.”
Det blir ett nytt år. En dag då föräldrarna är inbjudna för att vara med på lektionerna hälsar jag på i min dotters skola. Jag sitter i klassrummets soffa och tittar på när barnen färglägger tecknade djurbilder. När det ringer ut för lunchrast går vi till matsalen där det serveras chilifisk med kokt potatis. Vi väljer ett bord längst in i hörnet. Där sitter en ensam flicka i en annan klass. Jag sätter mig mittemot henne. På hennes tallrik ligger tre pannkakor. Ingen sylt. Hon ser på mig.
– Jag får äta de här för jag har Aspergers, säger hon och stoppar en pannkaksbit i munnen.
– Det har jag också, säger jag.

