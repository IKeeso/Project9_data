En autist håller en föreläsning om autism och får själv en autistisk meltdown
På tal om känslostormar. Mitt humör har svängt värre än en berg-och dalbana de senaste veckorna. Jag vet inte om det beror på min mens eller om det är en kombo av allting. 
I veckan så var jag, min chef och en kollega i Göteborg för en första föreläsning för Samordningsförbundet/Unga Finsam. Jag kände mig konstigt nog inte nervös, som jag brukar göra. Men mitt mående var väldigt upp och ner. Jag bröt ihop flera gånger under de två dagarna som vi var där. 
Föreläsningen började bra, men efter några få timmar blev jag så ofattbart ledsen och ville bara lägga mig ner och gråta tills det inte fanns mer tårar kvar. Jag fick för mig att de som var där inte alls ville lyssna på vad jag hade att säga. Och jag har så svårt att hålla tårarna inne när de väl är på gång. Jag var tvungen att gå ut ur rummet för att bryta ihop litegrann på toaletten. Men jag gick in igen och när jag skulle berätta om mina egna erfarenheter så kunde jag inte ens titta på publiken och sa rätt ut att jag vet att jag inte är en bra föreläsare. Det här är inte bra, det är inte bra, sa jag. Men fortsatte med föreläsningen. Jag körde klart mina pass. Jag själv kände att jag inte alls hade gjort ett bra jobb. Men min chef sa att hon var stolt över mig och att jag är duktig på det jag gör. Även min kollega stöttade mig. Det är tur att jag har en så fin och förstående chef.
Det är bara så jobbigt när dessa mörka tankar kommer. Jag irrar bort mig i dem och trasslar in mig i mina egna komplicerade tankar. Utan att hitta någon väg ut. När jag väl har hamnat på botten, är det så ofattbart svårt att ta mig upp igen, att ta mig över det där hindret som stakar upp sig framför mig, längs min väg. Jag har så lätt för att falla ner i det svarta hålet. Jag får för mig att alla hatar mig. Och tårarna väller upp på insidan, bränner bakom mina svullna ögonlock. Jag bryter ihop, gång på gång. Jag kan inte ens hålla ihop mig själv en hel dag. En hel arbetsdag. Och jag kan inte hålla det inne. Alla får se. Alla får se min trasiga, ärrade insida. Min osäkerhet.
Nu efteråt, tänker jag att det blev ju faktiskt en rätt så autentisk autistisk föreläsning. En autist håller en föreläsning om autism och får själv en autistisk tyst meltdown. Learning by doing. Ja, jag kanske ska ge mig själv en klapp på axeln ändå. Shit happens. Jag var bara mänsklig. Jag var bara jag. 

Känslostormar och NPF
Känslor är ingenting som nämns när man pratar om autism. Det är inte heller något som finns med i diagnoskriterierna. Om det pratas om, så förvrids det istället till negativa påståenden såsom att autistiska personer skulle sakna känslor och empati. Vilket är fullständigt fel. Snarare tvärtom skulle jag säga. 
Jag kan ju ta mig själv som exempel. 
Jag har alltid haft nära till mina känslor, både på gott och ont. Jag har alltid haft ett temperament som jag fått höra. Mitt känsloliv har varit som en berg- och dalbana.  Jag har alltid känt allt så starkt inom mig, både det positiva och det negativa.
Det är snarare så att vi inte alltid förstår våra känslor, och därför kan ha svårt att visa dem eller att visa rätt känslor i rätt stund. Vi har ofta mycket känslor, men uttrycker det på ett annat sätt. Fast jag är nog mer som en öppen bok. Vad jag fått höra. 
På grund av att jag kände/känner allt så starkt så trodde jag inte att det kunde vara autism. Det har med myter och fördomar om autism att göra, som jag skrivit om längre upp i texten. Det är dessa fördomar som gör att okunskapen om autism fortsätter att frodas. 
Det handlar snarare om känslomässig reglering, det vill säga svårigheter med att reglera känslor och kan bero på rädsla, förvirring, stress, ångest, sinnesintryck etc. Det kallas även för emotionell dysreglering, som borde finnas med i diagnoskriterierna för adhd. Detta enligt en psykolog och doktor inom psykologi, Berkeh Nasri. Hon menar att starka och intensiva känslor är en del av diagnosen adhd. Därav mina återkommande funderingar över om jag även har adhd. 
Jag har precis börjat gå i samtal hos en psykolog, ”npf expert”. Hon kunde se adhd-drag hos mig och nämnde att jag är emotionellt impulsiv. Väldigt mycket av det hon sa var liksom så självklart. Jag har aldrig träffat en så kunnig psykolog tidigare och som dessutom tar mina svårigheter på allvar. 
Jag har tidigare blivit diagnostiserad med borderline, men när jag fick min autismdiagnos så kändes inte borderline lika aktuell längre. Sedan så fick jag höra olika saker av olika psykologer. En menade att man inte kunde ha en borderline diagnos vid autism, varav en annan sa att det kunde man visst ha. Samt att min dåvarande psykolog sa att jag själv kan välja att ta bort borderline diagnosen om jag vill, med tanke på att jag verkade må bättre under en period. Eh okej?
Idag förstår jag fortfarande inte mina starka känsloreaktioner som jag kan få ibland. Jag blev kallad för en massa elaka saker på grund av mina starka känsloutbrott. Ingen förstod mig eller mitt beteende. Det var knappt att jag förstod mig själv. Det krockade alltid med jobb och relationer. Jag hade jättesvårt att kontrollera mina känslor. Utåt sett såg det nog överdrivet ut och jag blev kallad för överkänslig, för känslig, att jag överreagerade, att jag var galen etc. 
Jag är en känslig själ, och har alltid varit det. Många gånger har jag fått höra att jag inte ska vara så känslig av mig. Som att känslighet vore något dåligt. Känslighet är något fint. Det finns något vackert i att våga vara sårbar. Att våga blotta sitt innersta. 
Men det är klart, på ett arbete är det inte så lämpligt att bli så pass känslosam att det går ut över jobbet. 
Idag har jag mer kontroll, tror jag. Sen så har nog antidepressiva en stor inverkan, att den dämpar det mesta, nästan så att jag känner mig lite avstängd emellanåt. Men jag skulle aldrig sluta med den, eftersom fördelarna väger klart upp nackdelarna. Antidepressiva har verkligen räddat mitt liv. Så medicin är inte alltid av ondo. 
Sedan så har jag nog blivit känsligare med åren. Med tanke på allt jag gått igenom. Får man höra mycket kritik som är riktat mot en, så fastnar det tyvärr. Det etsar sig fast och ligger kvar i bakhuvudet i flera år. Och så formas ens negativa tankemönster om sig själv. Man tar allt det negativa som man fått höra om sig själv, och gör det till sitt. Eftersom man inte tror att man är värd något. 
Jag tror också att med autism så kommer även en extra känslighet. Många med autism (NPF) har ett tungt bagage, som innehåller många negativa upplevelser och erfarenheter. Vilket gjort en extra känslig. Det blir svårt med tilliten till andra människor och en blir mer misstänksam istället. Man kan verka kylig, taggig, otrevlig etc. För man är så van vid att bli behandlad på ett negativt sätt, att man nästan blir förvånad när någon faktiskt är trevlig mot en. 

Ögonkontakt
Var hos tandläkaren idag och kom att tänka på det här med ögonkontakt när man har autism. Det blev så himla påtagligt för mig. Jag är så självmedveten, till den grad att jag beter mig lite udda. Jag vet inte om det är osäkerhet som gör att jag känner mig så obekväm och ”konstig”. Jag har ingen tandläkarskräck, utan det är själva situationen som känns så himla awkward på något sätt.
Jag har märkt det, att jag brukar tvinga mig själv att titta folk i ögonen, även fast det gör att jag känner mig otroligt obekväm emellanåt. Jag vet inte riktigt vart jag ska titta, så brukar mest bli att jag tittar från det ena ögat till det andra, till mitten av båda ögonen och flackar med blicken genom att titta bort till och från. Jag koncentrerar mig bäst på vad som sägs om jag inte behöver glo folk i ögonen, men jag ”tvingar” mig till det, per automatik, för att det är vad som förväntas av en. Vilket jag tycker är trist egentligen. Det borde bli mer normaliserat och accepterat att alla faktiskt inte gillar att titta en i ögonen.
Samtidigt finner jag dessa situationer så komiska. Jag börjar ofta skratta eller typ fnittra och ska koncentrera mig på vad som sägs samtidigt som jag blir så självmedveten och börjar flacka med blicken. Ja, inte lätt att vara jag. Haha.
Ni autister därute, känner ni igen er i detta?
Webinar med Temple Grandin
Igår deltog jag i ett webinar som anordnades av ADDitude magazine med Temple Grandin i spetsen. Hon blev intervjuad om sin diagnos autism och hur hon kom att förändra boskapsindustrin i USA, vilket gjort henne banbrytande. 
För er som inte vet vem Temple Grandin är, så är hon vetenskapsman, författare, autistisk förespråkare och en enormt betydelsefull djurrättsaktivist. 
Temple är autistisk, och hade svårt i skolan och socialt. Hennes mamma fick kämpa för sin dotter genom åren. För Temple var livet en kamp. Hon kämpade för sin rätt, och fick tillslut det stödet som hon behövde för att ta sig dit hon är idag. 
Temple har skrivit cirka 10 böcker, och det finns en verklighetsbaserad film om hennes liv, med Claire Danes i huvudrollen. Se den! Den är jättebra! 
Det var så häftigt att få se Temple i egen person på webinaret, och höra henne berätta om sin autismdiagnos, hur svårt hon hade det i skolan med all mobbning som hon fick utstå på grund av sitt annorlunda sätt att vara. Hon berättade om sitt visuella tänkande, att hon tänker i bilder. Vilket tydligen är väldigt vanligt om man är autistisk. Det är inte endast autister som tänker i bilder, men det är mer extremt om man är autistisk. Åtminstone enligt Grandin. Jag fick små aha-upplevelser av att lyssna till henne. Jag insåg att jag själv har ett mer visuellt tänkande. 
Hon pratade mycket om dagens skola, och hur den inte tar tillvara på elever med detta visuella tänkande, varav många med NPF. Hon menade att skolan förr var mer praktiskt inriktad, och idag är det praktiska i princip borttaget, vilket gör att många elever med NPF-diagnoser gallras ut. Vilket är extremt synd, då dessa annorlunda hjärnor har förmågor som världen behöver. Jag kan inte annat än att hålla med henne. Hon sätter pricken över i:et. 
Idag ska alla vara likadana, prestera likadant. Ingen får sticka ut, utan alla ska klara av samma saker. Hur stört är inte det? Alla är ju olika, och har därför olika förmågor, styrkor och talanger. 
Hon pratade även om att inom skolan och i arbetslivet, så är det mer fokus på individens svårigheter istället för styrkor. Hon sätter huvudet på spiken konstant! Inte bokstavligt talat såklart. Hon tog upp detta om den pågående rådande diskriminering av autistiska individer inom alla samhällsområden, från studenter vars lärare avvisar deras unika sätt att lära sig, till vuxna som kämpar för att hitta jobb, eftersom chefer endast ser deras egenheter och inte deras förmågor. Det stämmer så in i h-e! Och det är så synd att man inte tar tillvara på de som är annorlunda, som tänker annorlunda. Jag blir förbannad över hur samhället ser ut. 
Kolla bara på Albert Einstein, det sägs att han hade adhd. Nikola Tesla sägs ha varit autistisk, så även Emily Dickinson, och jag misstänker starkt att även Marilyn Monroe var autistisk. Okej, vi kan inte veta det med all säkerhet, men man får väl ändå spekulera? Jag förstår inte varför vissa blir så arga när man börjar spekulera i sådant här. Det sägs ju att om man har NPF så anses man vara kreativare än neurotypiska.
Kruxet är att i dagens samhälle ges inte NPF individer det förutsättningar som de behöver för att kunna använda sig av sina styrkor, för att komma dit de vill. De kanske inte ens vet vad de har för styrkor, för deras styrkor har blivit bortträngda. Och tänk om alla bara kunde få det anpassningar som de behöver, tänk vad världen skulle kunna förändras till det bättre. Med nya uppfinningar som behövs, och konst etc. 

Små ögonblick av lycka
Att leva som autistisk är inte lätt alla gånger. Även om jag aldrig skulle önska mig av den, så är det symtomen som är påfrestande. 
Ångest och depression är mer regel än undantag. Jag har levt med min ångest sedan barnsben. Den har blivit min ständiga följeslagare. Men jag skulle så gärna vilja bli av med den. Nu pratar inte jag om ångest som uppkommer då och då, utan denna ångest är mer ihållande. Deprimerad tror jag att jag blev redan som 11-åring. Det var då allt började. Ångesten, tvångstankarna, ätstörningen och senare självskadebeteende. Tvångssyndromet har nog alltid funnits. Det har bara ändrat form, vilket det gör fortfarande, medan vissa tvång är bestående. Tvång är väldigt vanligt vid autism har jag hört, men det är inte ett kriterium. 
Så livet är tufft för mig många gånger, men samtidigt kan jag skratta och vara glad i vardagen. Jag tror att man får ta tillvara på de små ögonblicken i livet. De små ögonblicken av lycka. Det är de stunderna som verkligen betyder något. 
Men samtidigt så behöver jag hjälp med det som är svårt för mig, som faktiskt är tärande. Jag tycker inte att man får någon riktig “hjälp” av vården. När jag har berättat om mina problem, så har de alla sagt olika saker eller så har de inte tagit mig på allvar. Jag förstår inte att det ska vara så svårt att få någon riktig hjälp idag. Jag säger inte att alla inom vården har varit dåliga i sitt yrke, men jag upplever att många saknar kunskap om NPF- diagnoser och speciellt om autism hos kvinnor. Det är inte bara inom vården det saknas kunskap. Mer om det i ett senare inlägg. 
Därför är det så bra att jag jobbar med det jag gör. Att nå ut med kunskapen. På så vis hoppas jag på en positiv förändring inom alla samhällsskikt. 
Världsautismdagen 2 april
En dag som borde uppmärksammas oftare. Fortfarande råder det okunskap om autism, speciellt kvinnlig autism. Vi har Svenny Kopp att tacka. Hon började nämligen forska på flickor med autism redan på 90- talet om jag minns rätt. Men ändå, så saknas det kunskap på många håll. Inom skolan, arbetslivet, myndigheter och inom vården. Det måste förändras till det bättre. Autistiska personer har alltför länge varit bortsedda. Det är tid att välkomna dessa unika och talangfulla människor. Bryt normer! Riv den där muren!
Autistiska personer har ett annorlunda sätt att tänka, dvs ”tänker utanför boxen”. Ser världen ur andra perspektiv och kan komma med ovanliga lösningar.
Det råder även en slags fientlighet i samhället idag. Det talas om överdiagnostisering och att dessa diagnoser bara skulle vara ett påhitt. Visst, det kanske finns de som blivit feldiagnostiserade med dessa diagnoser, men dra då inte alla över den kanten. När man äntligen fått sin diagnos, och ser mönstret över sitt liv, och får en förståelse till sig själv – ta inte det ifrån mig. Isåfall, tar ni hela mitt liv ifrån mig.
Idag mår jag bättre. Inte helt, men det tar sig. Jag kommer dit.
Alla unika människor – fortsätt vara du! Ditt mest autentiska autistiska du!

Poddinspelning med Mind

Från v: Lolo, jag, Jocke.
Idag fick jag äran att gästa Minds podd ”varje samtal räknas”. Så otroligt kul! Definitivt något som jag vill göra om! Jag hade sett framför mig hur nervös jag skulle vara, och att jag skulle staka på orden. Men, det blev tvärtom faktiskt. Jag kände mig hemma i poddstudion, och orden bara flödade från mig. Dem intervjuade mig om min autismdiagnos, hur det var i barndomen, skoltiden och som vuxen när jag kom ut i arbetslivet. Det var jättekul!
Men, det som inte var så jättekul, var när jag tog mig dit. Jag som har så dåligt lokalsinne hittade inte till den buss som jag skulle ta från Slussen. Det är ju ombyggt där så jag kände mig helt vilsen. Jag blev så otroligt stressad och irriterad att jag faktiskt bröt ihop. Känns larvigt att bryta ihop över en sådan sak, men jag fick panik. Sak samma, det viktigaste är att jag kom fram till Mind och att allt blev bra i slutändan.
So long!

Mina innersta tankar
Ibland, eller väldigt ofta känns det som att jag inte har något värde alls som människa. Jag försöker hålla skenet uppe, kämpa på i min vardag. Det är mycket bättre för mig nu, men ändå. Jag blir aldrig kvitt känslan. Jag är en känslig själ, så är det bara. Kanske alldeles för känslig för denna värld. Jag känner mig jämt missförstådd och misstänkliggjord. Ibland undrar jag om jag bara är en lat odugling som ligger samhället till last. För det är så det känns. Hur mycket jag än kämpar, möts jag ständigt av motstånd. Jag blir aldrig tagen på allvar, eftersom mina svårigheter inte syns på utsidan. Det är väldigt, väldigt plågsamt. Framförallt psykiskt. Jag har en väldigt dålig självkänsla och negativ självbild. Det är svårt. Men ursäkta för att jag inte har världens bästa självbild. Det sägs ju att man måste först älska sig själv, för att någon annan ska kunna älska en. Jag hatar det talesättet. En jävla klyscha. Så om jag aldrig älskar mig själv? Får jag skylla mig själv då?

Att jämt bli misstrodd – ett ständigt pågående tema
Det är så lätt att bli misstrodd när man har högfungerande autism. Saker ter sig enkla på ytan. Men invärtes är det en kamp. En ständigt pågående kamp. Förutom att man måste tampas med sina egna svårigheter, så blir man tvungen att även tampas med omgivningens och samhällets okunskap. Det fullständigt dränerar en. Det är så svårt för folk att förstå sådant som inte syns på utsidan. Även om jag matar på med kunskap om autism, så är det som att vissa människor bara inte vill förstå. Det kanske ser ut som att saker ter sig enkla för mig. Jag kan städa, jag kan (inte riktigt) laga mat. Visst, jag kan dessa saker, och jag vet hur man gör det, (matlagning är jag i och för sig rätt kass på). Men, det som ingen riktigt förstår är all den energi som krävs av mig, för att kunna utföra dessa saker. Jag gör inte saker per automatik. Utan det är ett ständigt pågående tankearbete. Dessa saker syns inte! Jag vet det. Men omgivningen tycks inte vilja förstå. Dem har bestämt sig för att det istället är lathet, ovilja, bortskämdhet, bla bla bla bla etc. Ni vet, det vanliga klassikerna. Det är så lätt att bli misstrodd. Man blir anklagad för att hitta på denna överväldigande trötthet. Det som dem inte ser, är det som sker på insidan. Hur mycket det kostar på. Jag fungerar ungefär som ett batteri som laddar ur jävligt snabbt. På morgonen, innan jag går utanför dörren, kan mitt batteri redan vara nere på noll (om jag har otur, vilket är rätt ofta). 
Jag kan lätt börja tvivla på mig själv, och tänka att “men vafan, jag behöver inte alls någon hjälp! Jag kan ju det här!”. Så går det en tid, och jag inser att, nej, det funkar inte. Det som jag gått och dragit på så länge, tar jag äntligen tag i. Jag ansöker om boendestöd. 
Tror ni att det gick vägen? Nej precis. Det gjorde det inte. Jag blottade hela mitt liv, för att sen få… ett nej. Dem ska ha allt. Alla uppgifter om en. För att sen ge ett avslag. Varför skulle jag ens söka? Tror dem att jag hittar på? Varför skulle jag hitta på mina svårigheter? Till vilken nytta? Jag förstår ärligt talat inte hur dem tänker. All den energin jag la ner på att fixa papper på sådant som dem behövde. Mötet jag gick på. Men, jag hade förväntat mig avslag. Man ska tydligen vara sängliggande dygnet runt för att kunna få någon slags vettig hjälp, (om man ens får hjälp då). Och nej, jag sitter inte och tycker synd om mig själv. Det känns som att jag måste förtydliga det. Nuförtiden får man ju inte prata om sina svårigheter utan att folk går i taket. Jag berättar bara hur det är i verkligheten. Hur det är för mig och även många andra autistiska personer. Det behöver komma upp till ytan. Det är väl bara bra att någon tar bladet från munnen. Jag kommer fortsätta skrika. För mig och många andra med mig. För vår rätt att bli accepterade och trodda på. 
Hjärnan hos en autistisk person fungerar annorlunda. Detta innebär att man kan ha svårt för sådant, som är enkelt för andra, och lätt för sådant, som är svårt för andra. Det har med exekutiva funktioner att göra. Har man högfungerande autism, som inte syns utanpå, är det lätt att bli misstrodd bland omgivningen och samhället. Det är många gånger en osynlig funktionsvariation.

Om livet ändå kom med ett manus
Då hade saker varit så mycket enklare. Framförallt så hade det besparat mig så mycket tid, så många år på att försöka lista ut människor. Folk är i allmänhet svåra att förstå sig på. De säger en sak, men menar egentligen något annat. Och det, förväntas man bara förstå? Bara sådär? Hur svårt ska det vara att säga så som det är – egentligen? Att vara rak och ärlig?
Ibland, eller oftast känns det som att jag lever i en regisserad värld. Där vi alla går runt som karaktärer tagna ur en teaterpjäs. Förutom att jag är den enda utan ett manus.

Skolan inkluderar inte funktionsnedsatta elever – #rättentillutbildning #enskolaförALLA
Det börjar tidigt, redan i grundskolan. Om inte ännu tidigare.
Hela vuxenlivet blir lidande om man inte får rätt förutsättningar från första början. Det säger sig självt. Skolan, arbetsmarknaden, samhället. Individen slås ut. Sedan beskylls individen för att inte ha ansträngt sig tillräckligt, denne får skylla sig själv sägs det. Vad är det för resonemang? Folk som inte har NPF själva förstår helt enkelt inte. Eller så vill dom bara inte förstå. 
När en individ behöver stöd, ska denne få det. Punkt slut. Bara för att vissa funktionsnedsättningar inte syns, betyder inte det att livet inte är kämpigt. För det är det, för väldigt många med NPF. 
Det borde inte vara så förbannat svårt för Sveriges skolor att skapa förändring. Det börjar hos staten. Pengarna finns. Men ingenting händer. Det kostar för mycket, sägs det. Det är så dyrt. Men låt mig då ställa en motfråga: Vad kostar inte det samhället när individen kommer upp i vuxen ålder och tvingas leva på bidrag pga samhällets bristande stöd? Vad kostar inte det samhället när samma individ slås ut från samhället och i värsta fall att det leder till självmord? Så säg mig, vad kostar ett liv? 
Skolan inkluderar inte elever med NPF idag. Det är så många följder som kommer med det. Psykisk ohälsa, bidragsberoende, utanförskap och ett oändligt lidande. Är det värt det? 
Det ställs krav på osynliga förmågor, dvs exekutiva funktioner som innebär kognitiva nedsättningar som har att göra med uppmärksamhet, arbetsminne, planering, fokusering, strukturering, svårt med socialt samspel etc. Det i kombination med en svår skolgång (bristande stöd) ger svårigheter och problem senare i livet. 
Statistik visar att 60% av alla elever med autism inte klarar kärnämnena. Det visar även att 140 000 – 170 000 personer i åldern 16- 29 år varken arbetar eller studerar. Vad säger det? Det är knappast individerna det är fel på. Det är samhället. Skolan och arbetsmarknaden. Men det börjar redan i skolan. 
Staten är att skylla på. Dom tillåter utslagning av funktionsnedsatta elever.
Staten borde betala skadestånd till denna elevgrupp, och till dom som varit med om skolexperimentet. 
Skolan måste förändras. Detta är inte hållbart. Det är på tiden att slopa fördomarna om NPF. Inse att dessa barn behöver och har rätt till stöd för att kunna klara målen OCH för att överhuvudtaget klara sig i vuxenlivet. Hur vill vi att nästa generation ska må egentligen? Eller det är snarare en fråga till staten: hur vill ni att nästa generation ska må EGENTLIGEN? 
Det är på tiden att vända detta, så inte fler avslutar sina liv i förtid. 
Se länkarna nedan: 
en artikel skriven av Lotta Lundh, författare och mamma till barn med adhd, autism och add. https://www.dagensarena.se/opinion/samhallet-gor-inte-tillrackligt-barn-med-autism-och-adhd/ 
Och två länkar till en kampanj startad av en föräldragrupp som alla har barn med olika funktionsnedsättningar. Kampanjen heter En skola för ALLA. Och kom ihåg att skriva under deras namninsamling. https://www.rattentillutbildning.se/  
https://www.rattentillutbildning.se/kampanj/  – här finner du även statistik som jag använt mig av i texten 
https://petrakrantzlindgren.se/2021/12/19/fordomskalas-mot-elever-med-npf/?utm_source=rss&utm_medium=rss&utm_campaign=fordomskalas-mot-elever-med-npf Otroligt bra artikel skriven av Petra Krantz Lindgren som en REPLIK på en annan artikel som är väldigt fördomsfull 

Tjejer & ickebinära med adhd och/eller autism, se hit!
Vi söker personer (tjejer och ickebinära) med npf som vill vara med i en enkätgrupp.
Vill du ha mer info eller anmäla intresse för att vara med i gruppen kan du mejla till lyssnapaoss@demokratipiloterna.se

Hur vill vi att kommande generationer ska må?
Jag kunde inte lägga in hela texten, för den var så lång.
WOW! Alltså wow! Vilken text. Stämmer som in i helvete. Ursäkta mina svärord i texten, men det är endast pga mitt brinnande intresse för detta ämne. Det är exakt som jag har sagt i alla dessa år – skolan försöker forma en till någon slags övermänniska, samhället och arbetslivet dömer ut en – och man blir dömd till ett liv i utanförskap.
NPF är som nämns i texten inget hittepå. Jag är så trött på kritiker som tror sig veta bättre, och kommer med falska påståenden om att det skulle vara någon modediagnos, eller handla om dålig uppfostran. Guess what Sherlock – autism är verkligt, adhd är verkligt, vi är mänskliga ändå!
För trettio år sedan, på 90-talet när alla nedskärningar satte igång, började jag skolan. Jag minns så starkt när jag stod utanför dörren för att börja första klass – jag tänkte att ”nu kommer allt gå åt helvete”. Och jag hade rätt.
Skolan måste göras om. Detta funkar inte i längden. Tänk så många liv som bara kastats över kanten, pga att dom inte passade in i ett system som vägrade acceptera deras mänskliga natur.
När jag fick min diagnos autism för tre 1/2 år sen ca, var det en lättnad. Men samtidigt en sorg. En obeskrivlig sorg över alla år som passerat. Alla år som jag mått skit rent ut sagt. Trott att det var jag som var felet, att jag var misslyckad, att jag var värdelös, att jag var bortskämd, att jag var lat, att jag var dum i huvudet. För alla dessa saker har jag fått höra. Tillslut börjar man tro på det själv. Självkänslan finns tillslut inte kvar, och man lever i ett samhälle som är så tävlings- och prestationsinriktat, att man känner att man inte orkar mer.
Detta samhälle är funkofobiskt. Och om det inte sker en ändring inom skolan och samhället idag, hur förväntar vi oss då att nästa generation ska må?

Autism och humörsvängningar
De senaste dagarna har jag känt mig lite upp och ner. Mitt humör har varit svajigt, och jag börjar på allvar känna en oro kring det. Det gör mig orolig eftersom jag mår bättre idag, egentligen, men ibland kan jag få dom här jobbiga humörsvängningarna fortfarande. När jag får det, då kan jag säga saker som jag inte menar, få för mig saker om folk, som jag samtidigt vet inte stämmer. Så det är lite tufft. Men samtidigt har jag kommit en lång bit. Det var värre förut. Med mitt humör. När jag blev arg, då kunde jag bli så arg så jag slängde möbler och saker i väggen. Det gör jag inte idag, tack och lov. Utbrotten har minskat, något enormt. Sedan jag började med antidepressiva, så har det blivit bättre, både mitt humör och sinne. Men ändå kan det hända ibland att jag får dessa “vansinnesutbrott”, då jag skriker och skriker. Skriker så mycket tills jag faller ihop i gråt, och bara hyperventilerar. Dom gångerna det hänt, har jag varit hemma, som tur är.
Det är som en inre irritation inom mig, som aldrig tycks gå över. Den är brännande. Som att det brinner, strax under huden. Och det är så påfrestande. 
Häromkvällen när jag skulle lägga mig, kom jag att tänka på när jag fick utskrivet en stämningsstabiliserande medicin. Då kände jag mig fan stabil. Riktigt stabil. Så stabil, så jag tyckte att jag blev alldeles för tråkig. Så då slutade jag med den. Bara sådär. Jag tycker inte om känslan av att “vara helt stabil”. Känner mig jättetråkig då. Men, samtidigt, så vet jag att den var bra för mig. Så jag började googla på den, och gissa vad jag får upp i söknings fälten. Jo, att medicinen används för att behandla humörsvängningar (bland annat), och irritation kopplat till autism?! Där har vi det! Beror min irritation alltså på min autismdiagnos? Tydligen. Men varför finns inte irritation med i kriterierna för autism? Eftersom det är så vanligt med så kallade meltdowns och shutdowns. För mig själv förklarar det rätt mycket. 

Mina sanna färger lyser igenom

Jag hade en slags ”uppenbarelse” för några veckor sedan nu. Eller vad det nu var. Men jag vaknade en morgon, och kände att allt det vilsna och osäkra inom mig sakta men säkert håller på att försvinna. Jag fick en känsla av att lager efter lager skalas bort. Och jag kunde se lagret som försvann från min kropp. Det var som en stor hög med smuts lyftes från mig. Det var som att jag kunde se att där i låg allt det smutsiga och sjuka. Flera år av lager som legat och skräpat ner mig. Och det kändes så skönt när jag såg det lyftas bort från mig. Jag kände mig renad. Och jag uppstår som en helt ny människa, redo att komma vidare i livet.
Ända sedan jag blev medveten om min diagnos, lär jag känna mig själv mer och mer, för varje dag som går. Det är som att jag upptäcker nya sidor hos mig själv. Ju mer jag förstår mig själv i och med min diagnos, ju säkrare och tryggare blir jag i mig själv. Kanske är det mina sanna färger som visar sig.
Jag har fått en anställning!
Ja! Det är sant! Jag har fått en anställning! Äntligen! Jag skrev förut att vi (Demokratipiloterna/Dynamo) väntade på besked från Arvsfonden gällande ett projekt. Och vi fick ett ja! Tredje gången gillt! Jag kan knappt tro det. Det känns helt otroligt, men samtidigt overkligt tror jag. Vi fick svaret för en vecka sedan, men jag har inte velat skriva något om det. Jag hade tänkt vänta med att berätta tills jag skrivit på papper egentligen. Inte för att jag tror att jag skulle bli lurad eller nått, utan mer att det kanske skulle strula på annat håll. Men, nej, jag orkar inte tänka så. Nu har jag fått en anställning, och jag är för otålig för att inte skryta om det, helt enkelt.
Jag kan berätta lite om vad projektet handlar om. Det kallas tjejprojektet och syftar till att lyfta tjejer med NPF. Vi kommer åka och föreläsa på skolor och på arbeten etc. Jobba med sociala medier, dels med skrivande och mycket mer. Jag har inte allt i huvudet nu. Men det ska bli skitkul! Jag är bara så lycklig över att ha fått en anställning. Den är på 50% och är mer än jag önskat mig. Jag kan faktiskt säga att detta är mitt drömyrke. Det känns helt ofattbart och overkligt, men riktigt, riktigt spännande!

Back on track, or?
Hellu… Idag var jag tillbaka på Dynamo. Skönt att slippa vara hemma sjuk. Så nu är livet som vanligt igen. Eller? Mitt liv är väl aldrig som vanligt. Senaste dagarna har jag känt mig lite sisådär. Efter vad som hände i fredags, om ni minns? När jag började gråta och bara ville försvinna. Det är jobbigt för mig. Jag önskar att det gick att tänka bort, men det går inte. Det kanske låter larvigt, men då får det göra det. För mig är det svinjobbigt att vara bland folk. Jag vet inte hur jag ska tolka deras miner och ansiktsuttryck etc. Jag vill typ bara gömma mig. Gömma mig för mänskligheten typ. Okej, inte riktigt kanske.
En sak jag kom att tänka på, är det här med min irritation/ilska. Var kommer det ifrån? Jag har funderat på om jag utöver min autismdiagnos, även har ADHD. Jag har gjort en utredning gällande ADHD, och fick rätt så höga poäng. Men inte tillräckligt för en diagnos, tydligen. Hmm, svårt det där. Jag försöker bara få någon klarhet i vem jag är, hur jag fungerar, vad jag känner. För jag vet inte det! Fortfarande. Och det tär på mig. Om någon skulle fråga hur jag fungerar, så vet jag inte. Det är inte förrän jag läser om någon annan med liknande ”issues”, som jag kan känna igen mig. Men att säga det på rak arm, nej, det kan jag inte, för jag vet inte.
Att livet ska vara så förbannat svårt. Jag förstår inte människor som kan gå genom livet, utan ett enda problem. En enda rak väg. Medans andra blir tvungna att gå krokiga vägar, där hinder uppstår efter varje krön. Faller till botten gång på gång. Efter varje fall, blir resningen allt svårare. Men jag tror ändå att folk som har/haft det svårt, blir starkare. Man blir mindre fördomsfull, öppnare och mer accepterande för eventuella avvikelser. Man blir mer förstående. Alla människor har sprickor. Men det är där, i sprickorna, det fina sitter. Tänk vad tråkigt att inte ha en enda brist. Den människan finns nog inte. Alla människor har en historia, en ryggsäck. Så, leta efter den personen med de djupaste sprickorna. Den har mycket att berätta 🙂

En diagnos är inget påhitt
En sak som stör mig är när professionella som oprofessionella menar att det sker en överdiagnostisering av autism idag. Det beror nog på olika saker. Främst så upptäcks fler kvinnor idag, på grund av att kunskaperna ökat. Vilket är bra, speciellt för dom som gått odiagnostiserade och inte förstått varför dom mått så dåligt hela livet. Det handlar inte om att ”bara” känna sig annorlunda och utanför. Det är så mycket mer som spelar in. Mer om det längre ner. 
En annan aspekt är samhället i sig. De senaste trettio åren har samhället förändrats radikalt, till autisternas nackdel, tyvärr. Vilket gör att vi som fungerar på ett annorlunda sätt, inte passar in i samhällets snäva ram. Speciellt på arbetsmarknaden. Allt ska gå så mycket fortare, stressen har ökat och öppna kontorslandskap har blivit det normala. Man får knappt någon upplärning som nyanställd osv. 
Det är rätt irriterande när personer utan någon som helst kunskap ska yttra sig om diagnosen. Exempelvis om att diagnoser skulle vara ett påhitt och att det gått överstyr. Eller när folk ifrågasätter termen ”högfungerande”, och menar att man inte behöver en diagnos då. Och tjatar om att vi med högfungerande autism inte skulle behöva hjälpmedel i vardagen. Att det är onödigt att slösa det på oss. Sådana kommentarer får mig att sucka ljudligt och skaka på huvudet. För det första, har du ingen diagnos, har du ingen rätt överhuvudtaget att komma med kommentarer om sådant du uppenbarligen inte har någon kunskap om. Diagnosen är inte påhittad, däremot dina så kallade ”kunskaper” är påhittade. Vad är det som gör att du tror att du vet så mycket, när du inte själv lever med en diagnos? Det känns som att vissa bara är ute efter att provocera, eller så är dom bara rent av elaka och avundsjuka. 
Om man saknar kunskap, och tycker sig veta bäst (dvs saknar kunskap), sprid inte elaka rykten om något som du uppenbarligen inte har någon kunskap om. Ibland hamnar jag i kommentarstrådar på olika forum, och får tyvärr läsa felaktiga och rent av elaka påståenden om autistiska personer. Jag blir chockad, upprörd och ledsen. Vuxna människor som sprider elaka rykten och falska myter. Det är inte okej. 
Som sagt, autism handlar inte om att ”bara” känna sig annorlunda och utanför. Ångest och depression är oftast sekundära symtom, och det brukar vara det första som visar sig. Tvångssyndrom, ätstörningar och självskadebeteenden är väldigt vanligt vid autism. Ångesten kan ta sig olika uttryck. Som odiagnostiserad kan det därför vara svårt att förstå varför man mår så dåligt. Ju äldre man blir, desto tuffare kan vardagen bli. Överkrav, missförstånd och misslyckanden avlöser varandra. Jag kan bara tala för mig själv. En enorm tomhet och en stark känsla av värdelöshet har ständigt varit min följeslagare. Känslan av att aldrig passa in, någonstans, är otroligt överväldigande. Livet blir oerhört påfrestande. 
Så jo, en diagnos är viktig. Den kan till och med vara livsviktig. 


Rikskonferens – Autism & aspergerförbundet med temat arbete
Idag tittade jag på en konferens via zoom, som autism och aspergerförbundet hade anordnat. Det var om arbete för autistiska personer. I inledningen berättade dom lite historia, om Isaac Newton, att han hade kunnat tolkas som autistisk. Även levande personer som Temple Grandin, och en man vid namn Vernon Smith som båda är autistiska.
Dom hade flera föreläsare, varav en var Joanna Halvardsson som driver sitt egna företag Aspiepower media som både föreläsare och journalist bland annat. Chefen för Unicus – ett IT företag som endast anställer autistiska personer. Vilket är ett stort plus! Men tyvärr så måste man ha lite programmeringsvana och gilla teknik, så där faller jag ur. Det var även en talare med för funktionsrätt. Hon gick dels igenom 73 punkts programmet för funktionsrättsrörelsen. Sedan var det en eller två talare till. En handlade om en avhandling om arbete för autistiska personer, och en annan var ett företag som hjälper unga med övergången från skola till arbete. Jag kan ha glömt någon, men då ber jag om ursäkt.
Hursomhelst, så tycker jag att det var superintressant! Och jag hoppas att det var många arbetsgivare, skolor och myndigheter som var med och lyssnade, och tar till sig detta.

Kan det vara en ljusning på gång?

Ja, kan det vara det? Jag vågar inte hoppas på för mycket. Men dom senaste dagarna har jag faktiskt känt ett litet hopp. Det var längesen jag kände det, på grund av min situation.
Sius konsulenten ringde mig i måndags, som jag skrev i förra inlägget. På tisdagen hade vi ett telefonmöte, då vi gick igenom vad för slags jobb jag kan tänka mig, vilka slags anpassningar som jag behöver, hur arbetsmiljön ska vara osv. Jag frågade henne om det här med praktik, hur längde det är tänkt att man ska praktisera utan lön, samt hur säkert det är att man får en anställning efter avslutad praktik. Hon sa att det är en månads praktik, då man kommit överens om att det ska leda till en anställning. Men sedan sa hon det, att det har hänt att chefen inte tyckt att personen varit kunnig/lämplig nog, eller att personen själv inte har velat vara kvar. Men jag känner såhär, att jag kan ändå testa. Nu har jag även fått ett förslag på ett arbete inom vården, mer administrativt. Jag tycker det låter bra, så jag tänker pröva. Samtidigt så väntar vi fortfarande på svar från arvsfonden. Vilket är olidligt. Jag vill bara ha svar nu, så vet jag. Men men, får vänta till minst mitten på december på svar från dom.
En annan rolig grej som hänt, är att jag var på ett möte på Autism & Asperger föreningen igår. Jag fick en förfrågan om att göra en föreläsning för medlemmarna (jag är själv en medlem, hihi). Jag sa självfallet ja! Vi gick igenom en massa kring det, vad jag ska prata om osv. Dom frågade även om jag kunde dela med mig av relationstips! Vilket var lite lustigt, eftersom jag var inne på att skriva om just kärleksrelationer för några år sedan. Visst, varför inte? 🙂 Relationstips där ena parten är neurotypisk och den andra med NPF. Nu har jag haft en kärleksrelation i mitt liv. Men om jag tänker tillbaka på när jag var singel, så dejtade jag en del. Så jag har nog en massa att hämta därifrån.
På tal om dejting och konstiga killar – jag ska återkomma till det i ett annat inlägg.
Vågar jag tro på att det kommer bli bättre för mig?

Replik till debattartikel
https://www.dn.se/kultur/saga-cavallin-clara-tornvall-lagger-ett-neuropsykologiskt-filter-over-doda-geniers-verk/

Autisterna – Om kvinnor på spektrat, skriven av Clara Törnvall
”Clara Törnvall lägger ett neuropsykologiskt filter över döda geniers verk” – Så lyder rubriken på Saga Cavallins kritiska artikel om boken ”Autisterna – om kvinnor på spektrat”
Hon börjar med att ställa en diagnos på den uppmärksamhet boken fått i media som: totalt hjärnsläpp. För henne är de positiva reaktionerna och hyllningarna helt absurda, och hon menar att boken är anti-intellektuell. Hjärnsläpp? Anti-intellektuell? Det skriker nedvärderingar och kränkningar lång väg.
Hela artikeln är en plågsam kritik mot boken, på Clara och på alla de kvinnor med diagnosen autism.
Min känsla säger mig att Saga Cavallin knappast har läst boken. Om ens ögnat igenom den.
Saga kritiserar att historiska personer finns med i boken, och även fiktiva karaktärer. Fiktiva karaktärer? Clara har intervjuat verkliga personer, dvs kvinnor med diagnosen högfungerande autism, däribland jag. Att gå ut med sin historia är inte enkelt. Varför slå ner på någon som valt att vara öppen med sin diagnos, i syfte att öka kunskaperna?
Sagas artikel tyder på okunskap, oförståelse och ignorans. Det är sådana personer som Saga som bidrar till att sprida ytterligare falska myter om autism. Det finns redan alltför mycket okunskap i samhället. Vi behöver inte mer av det.
Att Clara har med historiska konstnärliga kvinnor som kan tänkas haft autism, är helt relevant. Det kallas research. Om Saga hade läst boken innan hon skrev denna onödiga och irrelevanta artikel, hade hon också sett det.
Svenny Kopp som nämns i boken, är överläkare och barnpsykiater inom neuropsykiatriska svårigheter hos flickor. Flickor och pojkar med autism är väldigt olika varandra. Hon började forska om autism hos flickor i början på 1990-talet, då den psykodynamiska läran fortfarande hade övertag. Hon skrev en artikel med Christopher Gillberg (professor i barn och ungdomspsykiatri), om att det fanns mer autistiska flickor än man tidigare trott. Året var 1992.
Autism är inte en hittepå- diagnos, en trend eller någonting som bara ”uppstått” ur tomma intet, som många kritiker gärna vill tro. Anledningen till att fler flickor och kvinnor upptäcks och diagnostiseras idag, är för att kunskaperna om flickor med autism ökat. Det är livsviktigt för dessa flickor och kvinnor, att äntligen hitta en förklaring till varför man mått så dåligt hela livet. Ingen människa väljer sina svårigheter. Även om det utåt sett ser ut som att man har det bra, så kan ingen veta vad som försiggår i människans inre. Alla med autism är olika. Det är ett spektrum. Personer utan diagnosen autism kan inte förstå den vanmakt och det utanförskapet dessa individer fått kämpa med hela livet.
Forskaren Hans Asperger och psykiatrikern Leo Kanner forskade om autism. Men den var mer inriktad på pojkar, och väldigt kontroversiell.
Lorna Wing var en brittisk läkare, psykiater och forskare. När hennes dotter fick diagnosen autism, bestämde hon sig för att börja forska inom detta område.
Michael Fitzgerald är psykiater och professor i barn och ungdomspsykiatri, och har skrivit flertalet böcker om autism, länken mellan autism och kreativitet samt om historiska personer som kan tänkas haft autism.
Alla dessa personer nämns i boken. Så var Saga får historielöst ifrån, är en bra fråga.
Vad vet Saga om autism? Har hon själv diagnosen autism? En neurotypiker kan inte förstå hur det är att leva som neurodivergent, i en oförstående värld. Där man ständigt möts av kritiska personer som inte förstår, inte vill förstå.
Temple Grandin är en amerikansk forskare inom husdjursvetenskap och aktivist. Och hör och häpna: Hon har högfungerande autism. Hon är även professor vid Colorado State University.
Darryl Hannah, amerikansk skådespelare som också hon har högfungerande autism.
Dessa två nämns också i boken.
Vad är ologiskt med att diagnostisera Emily Dickinson? Det är fullständigt logiskt. På den tiden hade man inga kunskaper om dessa diagnoser. Och vad vet Saga om att inga hinder uppstod för Emily Dickinson? Har Saga någon källa på det?
Hon menar att Claras tolkning av Emily Dickinsons dikter tolkas som ”inskränkt konstsyn”. Detta på grund av Emily Dickinson autistiska hjärna, och att man gärna vill ge diagnoser till höger och vänster. Om det är någon som har en inskränkt syn så är det Saga Cavallin.
Dessa personer har alltid funnits, men man har aldrig haft någon kunskap. Autism i sig har inte ökat.
Clara har säkra källor och forskning med i boken. Som sagt, Saga har varken läst boken eller läst på om autism. Det enda hon uttrycker i texten är kritik.
”Under tidigare epoker har man spårat kriminalitet, lathet och fattigdom till hjärnan och låtit detta avgöra samhällets genetiska urval”. Vad vill Saga säga med detta? Att hjärnforskning ska avskaffas?
Jag blir illamående av Sagas artikel, och av den förlegade synen på människan.
Jag måste inflika att genforskningen har visat att gener som förknippas med ökad tendens till autism varit viktiga evolutionsmässigt och därför levt vidare. Fakta kan du hitta här: https://modernpsykologi.se/2018/03/16/fordelen-med-autism/ En otroligt angelägen artikel som fokuserar på autismens styrkor.

Politiker, ni sviker oss med funktionsvariationer

Om inte jag har berättat det tidigare, så gör jag det nu. Jag väntar på en SIUS-konsulent, och har väntat sedan början av april. Det är alltså ett halvår. Ett halvår! Jag hade ett inbokat möte i april, men den personen blev sjuk. Sedan dess har ingen hört av sig. Jättekonstigt. Visst, det är en pandemi och allt tar längre tid, bla bla bla. Men det är inte första gången som vi med funktionsvariationer får stå tillbaka. Det är inte heller det värsta. Jag har nämligen fått höra av en anonym källa, att anledningen till att vi inte får någon hjälp, är på grund av att alla SIUS- konsulenter är uthyrda för att hjälpa folk som förlorat sina jobb under pandemin. Okej?! Vänta nu, varför ska dom gå före oss? En SIUS ska ju hjälpa en person med en funktionsvariation med att hitta ett mer anpassat arbete. Men nej, som vanligt så hittar man en ursäkt till att strunta i oss. Jag förstår dom som förlorat sina jobb under pandemin, och självklart ska dom få hjälp med det. MEN, det ska inte gå ut över oss med funktionsvariationer. Vi trycks hela tiden längre ner. Blir bortprioriterade. Det är inte okej. Då får man den här känslan av att en skulle vara mindre värd för att man råkar ha en funktionsvariation. Det känns så iallafall. Vi behöver lika mycket hjälp vi också, om inte mer. Jag skyller inte på SIUS – konsulenterna i sig, utan ledningen på Arbetsförmedlingen och politikerna. 
Framförallt politikerna. Dom sviker oss gång på gång. Jag kan och vill jobba, men i den mån som det går. Jag vill inte tvingas praktisera eller arbetsträna livet ut, och leva på luft. Jag vill ha ett riktigt jobb. Som är anpassat efter mina förutsättningar. 
Idag vet jag vad min kropp och mitt psyke klarar av. Jag har en diagnos, vilket innebär att vissa saker är svårare för mig. Som gör att jag lätt blir trött och utmattad. Det är något som jag måste ta hänsyn till. Men det betyder inte att jag inte klarar av att arbeta. Alla människor fungerar olika. 
Men att behandla personer med funktionsnedsättning på detta sätt, som politikerna och Arbetsförmedlingen gör, det är inte mänskligt. Ni kränker våra mänskliga rättigheter. Det för mig in på FN:s konvention om rättigheter för personer med funktionsnedsättning. Sverige lever inte upp till dom mänskliga rättigheterna för personer med funktionsnedsättning. Det är skrämmande. Rent generellt är arbetslösheten högre hos personer med funktionsnedsättning. Bara det säger att något är väldigt fel. 
“Var och en har rätt till arbete, fritt val av sysselsättning, rättvisa och tillfredsställande arbetsförhållanden samt till skydd mot arbetslöshet”. Det står i FN:s konvention om mänskliga rättigheter. På den punkten m.fl är vi kränkta. Jag kan och vill jobba. Får jag någon hjälp i att hitta ett anpassat arbete? Nej, det får jag inte. Eftersom man valt att bortprioritera oss, som vanligt. Är det rättvist? Nej, det är det verkligen inte. Jag känner mig orättvist behandlad. När jag tänker på det, så vill jag bara gråta. Men för att inte gå under helt och hållet, så har jag istället begravt det djupt inom mig. För att kunna fungera. Men det ligger där i bakhuvudet och gör mig påmind jämt.
Detta tär något oerhört på mitt psyke, och har knappast gjort så jag mår bättre. Men jag håller mig uppe. Jag väljer att fokusera på mitt skrivande. Det skänker mig så mycket i gengäld. Att jag dessutom har möjligheten att fortfarande få vara på Dynamo, gör nog mycket det också. Annars hade jag gått under. Jag är kvar som volontär och jobbar. Ideellt. Det gör jag för att jag tycker om arbetet. Alla borde ha rätt till att få utvecklas och må bra i ett arbete. Dynamo har hjälpt mig såååå mycket! Min kreativitet blossade upp igen. Jag fick mer motivation till att skriva – vilket gjort mig till en bättre skribent. Jag träffade världens bästa människor! Etc, etc…. Jag har inget negativt att säga om det stället. 
Jag blir bara så trött på att det ska vara såhär. Det är inte värdigt. Och det gör knappast Sverige till ett bra land. Det gör mig rent ut sagt förbannad, att behöva bli behandlad såhär. Jag tänker tjata om detta tills våra mänskliga rättigheter är uppfyllda! Om det så ska ta 50 år! (Låt oss hoppas att det går betydligt snabbare än så).
Politiker – har ni inget hjärta? Ni skulle inte klara av att leva en enda dag i mitt liv. 
Om ni vill göra rätt för Sverige, så är det dags att inkludera oss, nu.  
Länk om lagar gällande mänskliga rättigheter https://www.funktionshindersguiden.se/lagar-och-myndigheter/fn-konventioner/
Sedan vill jag även länka till denna artikel; https://www.svd.se/af-sviker-dem-med-funktionsnedsattning

Partimöten & fotografering för Svenska Dagbladet

Clara Törnvalls bok ”Autisterna – om kvinnor på spektrat”
Vilken spännande rubrik ellerhur?! För att göra en lång historia kort så har jag börjat engagera mig mer politiskt, och har haft och kommer ha ännu mer möten att gå på framöver. Jag har velat engagera mig politiskt i flera år egentligen, men aldrig kommit till skott. Och jag har aldrig riktigt fastnat för något parti tidigare, förrän nu. I och med att jag fick min diagnos, så kände jag att jag ville nå ut till fler och skapa en öppenhet kring det. Så då startade jag den här bloggen samt Facebook sida, och senare mitt Instagram-konto. Nu har jag börjat engagera mig mer politiskt, för att förhoppningsvis kunna påverka situationen för oss med funktionsvariationer. Om man vill ha förändring, får man själv försöka skapa den. Sedan är politik så oerhört intressant men komplext på samma gång. Igår var jag på en av tre studiecirklar med Vänsterpartiet. Det är väldigt spännande att få lära sig mer om partiets historia ända fram till nu. Jag har även beställt boken ”kommunistiska manifestet” som var utgiven 1848. Ska bli spännande att läsa!
Över till nästa grej. Idag har jag blivit fotad och filmad för Svenska Dagbladet. Det är till en artikel som jag kommer vara med i, som handlar om autism. Den kommer ut nästa vecka, tror jag. Det ska bli intressant att få se slutresultatet! Det gick jättebra, över förväntan. Med tanke på att jag var så fruktansvärt nervös innan. Eller så var det någon slags förväntansångest. Men sen bara släppte det. Vilket var skönt. Det är konstigt det där. Ibland när man varit jättenervös inför något, så bara släpper allt sekunden man intar ”scenen”. Eller vad man ska kalla det. Och ibland är man lugn som en filbunke, men så går det åt helvete ändå. Märkligt. Fotograferingen/filmningen gjordes hemma hos mig. Synd att katterna inte kom med. Dom hade trängt sig in längs väggen under sängen. Stackarna. Dom är väldigt skygga för andra människor. Det är bara med mig och min sambo som dom kan vara helt avslappnade.
Och en annan rolig sak, innan jag glömmer! Clara Törnvall har gett ut boken Autisterna – om kvinnor på spektrat. Där jag är med i ett kapitel 🙂 Jag lägger upp länken så kan ni gå in och titta, och förhoppningsvis beställa ett eller flera exemplar!
https://www.adlibris.com/se/bok/autisterna-om-kvinnor-pa-spektrat-9789127168817

Autistiska personer genom tiderna – Historik om autism

Asperger syndrom – autism, idag går diagnoserna under en och samma beteckning dvs – autismspektrumtillstånd. För att förenkla det lite, kommer jag använda benämningen autism.
Autism har funnits i alla tider. Men det har inte funnits någon kännedom om det. Förr i tiden fick många fick felaktiga diagnoser inom psykiatrin. Andra fick leva med känslan av att vara annorlunda, utan att förstå varför.
Det var först när Leo Kanner och Hans Asperger (båda barnpsykiater och forskare), började studera autism. De var verksamma under samma tid. Deras forskning skiljde sig från varandra, och den mesta av forskningen gjordes på pojkar.
Hans Aspergers forskning blev först uppmärksammad på 1980-talet av läkaren Lorna Wing.
Men det skulle dröja flera år tills dess att man upptäckte att även flickor kan ha autism.
Många kvinnor får ofta felaktig diagnos, när det egentligen handlar om autistiska drag. Jag kan ta mig själv som exempel; jag fick min autism diagnos först när jag var 30 år gammal. Innan dess hade jag blivit felaktigt diagnostiserad med borderline. Man kan givetvis ha båda diagnoserna. Men jag kände mig aldrig riktigt hemma i borderline diagnosen. Det var först när jag fick diagnosen autism som jag någonstans inom mig kände att den stämde.
Tyvärr är det alltför ofta så att främst flickor går obemärkta förbi. De passerar strax under radarn. Detta på grund av att flickor har lättare för att anpassa sig (på bekostnad av stor ansträngning), och att deras intressen ses som typiskt ”flickiga”. Det är ingen som märker dom, eftersom de inte sticker ut på samma sätt som pojkar med autism. Det vet vi idag, att det är en oerhörd sorg att dessa flickor inte upptäcks tidigare. Först när de kommer upp i vuxenåldern blir svårigheterna mer synliga, men då har flera år passerat då de gått runt med en känsla av att vara annorlunda, utanför och utvecklat andra psykiska symtom såsom ångest och depression, vilket är mycket vanligt vid autism.
Autistiska personer har alltid funnits. Många av dessa har varit totalt avgörande i historien. Kända personer som sägs ha haft autism är bland annat, Leonardo da Vinci, Marie Curie, Albert Einstein, Franz Kafka, Isaac Newton, Michelangelo, Mozart, Emily Dickinson och oändligt många fler.
Genforskningen har visat att gener som förknippas med ökad tendens till autism varit viktiga evolutionsmässigt och därför levt vidare. Fakta kan du hitta här: https://modernpsykologi.se/2018/03/16/fordelen-med-autism/ En otroligt angelägen artikel som fokuserar på autismens styrkor.
Slutligen, Hans Asperger ska ha myntat begreppet: ”Det förefaller som om en smula autism är nödvändig för att man ska nå framgång inom vetenskapen eller konsten. För att bli framgångsrik kan det vara nödvändigt att kunna vända sig bort från den vanliga världen, bort från det enbart praktiska, och ha förmågan att betrakta ett ämne på ett originellt sätt, att trampa upp nya stigar och kanalisera hela sin förmåga på sin specialitet.” Hans Asperger, 1979.
Autism och suicid

Triggervarning!
Idag vill jag diskutera ett väldigt allvarligt och angeläget ämne. Nämligen autism kopplat till suicid. När man har en npf-diagnos såsom, autism eller adhd så ökar det risken för självmord. Alltså, diagnosen i sig ökar inte risken. Men med en npf-diagnos så tillkommer oftast en samsjuklighet, såsom depression och ångest etc. En stor faktor kopplat till självmord är psykisk ohälsa. Psykisk ohälsa är väldigt vanligt när man har npf.

Många med autism talar inte sällan om utanförskap. De hamnar på utsidan av samhället, eftersom de inte fått/får det stöd som de behöver och är berättigade till. Stöd som de behöver för att ta sig igenom skolan och för att hitta en plats på arbetsmarknaden. Detta gör att de inte känner sig delaktiga i samhället, vilket tär enormt på psyket.

Alla vet att vi människor behöver få känna oss delaktiga, att vi tillför nytta. Men som så oftast sker, så hamnar vi med npf alltid utanför samhället. På grund av okunskap, rädsla, oförståelse, acceptans m.m. Skolan behöver kunskap om dessa frågor, så man kan sätta in stöd i tid. Arbetsmarknaden behöver bli mer öppna för annorlundahet. Jag vet inte hur många gånger jag skrivit om detta, men det spelar ingen roll, för det är EXTREMT VIKTIGA ÄMNEN. Vi har inte råd att förlora fler människor på grund av samhällets bristande acceptans. Människor som är underbara, som skulle kunna skapa förändring, som ser saker på ett annat sätt, som är kreativa och vågar tänka nytt!

Jag förstår inte vad man är så rädd för? Är det för att man är rädd för att vi skulle kunna skapa förändring? Förändring behövs! Det är dags att riva ner gamla förlegade synsätt, och skapa en värld där ALLA får plats, får känna gemenskap och får en chans att vara delaktiga!

Jag tycker det är oerhört skrämmande att det dör fler kvinnor med npf till följd av suicid, än det gör för kvinnor i ”normalbefolkningen” (förstå mig rätt, det är sorgligt oavsett diagnos eller ej). Detta borde vara ett kvitto på att det behövs en förändring i samhället, och det NU.

Jag delar en länk av habiliteringen, om du vill läsa mer om detta.

https://www.habilitering.se/fakta-och-rad/temasidor/samtidiga-diagnoser/krisplanen-kan-vara-en-livlina/genom-att-agera-kan-du-radda-liv/

Autism och självskadebeteenden
PixabaySjälvskadebeteende är inte något som nämns när man pratar om autism. Vilket är lite lustigt, eftersom det oftast finns med i bilden när man har diagnosen. Men allt som oftast får en istället andra diagnoser om en har ett självskadebeteende och svårt med känsloreglering. Många kvinnor får diagnosen borderline i sin första kontakt med psykiatrin. Symtomen misstas alltför ofta. Så var det för mig.
Autism och borderline kan samexistera, så det ena behöver inte utesluta det andra.

Men oftast ställs diagnosen borderline, om man är kvinna med ett självskadebeteende eller annan problematik såsom humörsvängningar.
När jag efter mycket om och men tillslut vågade söka mig till vården för hjälp, fick jag komma till öppenpsykiatrin. Då tog det inte lång tid innan jag fick diagnosen borderline. Men jag hade svårt att ta till mig den. Jag kunde inte känna igen mig i diagnosen fullt ut.

Efter några år gjordes istället en neuropsykiatrisk utredning, efter min förfrågan. Då fick jag min diagnos autism. Borderlinediagnosen togs bort, för jag fick höra att man inte kunde ha autism och borderline samtidigt, av min dåvarande psykiater.

När jag sedan gjorde en second opinion på min autism, så förklarade den läkaren att man kan ha borderline och autism samtidigt. Så min borderline diagnos kvarstod, men att jag själv kunde avgöra om den skulle stå kvar (beroende på att mitt mående var bättre). Jag har börjat landa mer i min autismdiagnos, och känner inte att borderlinediagnosen behövs.

Jag kan bara tala ur mina egna erfarenheter. Jag har aldrig berättat om mina självskadebeteenden. Men det var en period i mitt liv då jag mådde så otroligt dåligt, och självskadade utan att jag själv förstod att det var det jag gjorde. Jag har lidit av ångest sedan jag var elva år ungefär. Det är en lång tid. Ångesten sitter fortfarande kvar. Det är inget som kan försvinna i ett trollslag. Jag mår fortfarande dåligt till och från, men jag antar att jag kan hantera ångesten bättre idag. Med tanke på att jag inte självskadar längre.

Jag började dricka alkohol relativt sent, vid 17-18 ungefär. Det jag upptäckte var en magisk dryck, som fick alla mina problem och min ångest att försvinna. När jag drack mådde jag bra. Jag blev den där tjejen som jag hade idealiserat ihop i mitt huvud. Den tjejen som alla gillade. Den roliga och sociala. Eftersom jag var tillbakadragen och ganska tyst av mig som person, så fick jag många gånger kritik för det. Så jag upplevde att hela mitt jag var fel, och för att passa in blev jag tvungen att ”bli någon annan”. Jag antar att man kan säga alter ego. Det var ju den tjejen som folk ville hänga med. Kommentarer som ”du är rolig när du dricker” etc, till att få höra att jag var tråkig när jag bara var mig själv (alltså som nykter). Vid denna ålder var jag rätt naiv och sög åt mig av alla dessa kommentarer som en svamp. Jag ville ju bara passa in. Vara som alla andra. Men det fanns inget stopp. Med tiden eskalerade drickandet så pass att jag fick blackout var och varannan helg. Jag hade ingen kontroll. Och det är farligt. Det var inte så att jag drack varje dag. Men varje helg blev det (fredag och lördag). Jag längtade till helgerna, för det innebar alkohol. Det där suget efter alkohol var ständigt närvarande. Jag antar att alkoholen varit en bidragande faktor till tidigare misslyckade relationer.

Under senare år har jag haft uppehåll från alkoholen vissa perioder. Idag dricker jag inte på samma sätt som förut. Jag häller inte i mig alkohol längre, utan jag dricker mer kontrollerat. Med tanke på mina mediciner som jag tar, så måste jag vara försiktig.

Ett annat självskadebeteende har varit sexrelaterat. Jag sökte mig till ”relationer”, till killar som inte var bra för mig, helt enkelt. I samband med det så självskadade jag med alkohol. Jag hoppades väl någonstans inom mig, att någon skulle få upp ögonen och se mig för den jag innerst inne var. Det var ingen som förstod att jag var hjälpsökande. Inte ens jag förstod det. Allting blev en enda ond cirkel. Jag var destruktiv mot mig själv.

När jag träffade min sambo, så fortsatte jag i samma bana. Men, han höll sig kvar och blev min räddning på sätt och vis. För det är jag honom evigt tacksam. Även om vi inte är ihop längre, så är han fortfarande min bästa vän.
Arbetsförnedringen när den är som bäst
 Är det bara jag som tycker att han är lite lik Ulf Kristersson?
Så hände det som inte fick hända. Jag blev lämnad vind för våg av arbetsförmedlingen. Jag skulle fått en SIUS för över en månad sedan. Den personen går och blir sjuk strax innan vårt möte. Varför tog ingen annan över mitt ärende? Varför har jag fått vänta så länge? Är personen fortfarande sjuk? Min handläggare har avsagt sig mitt ärende och hänvisar mig till en så kallad ”funktionsbrevlåda”. När jag mailar dit, får jag ett automatiskt mail tillbaka som lyder ”Tack för ditt mail! Ditt ärende kommer att hanteras i turordning. Vi kontaktar dig vid behov. Du får vara beredd på längre handläggningstider. Använd våra digitala tjänster så långt det är möjligt. Här kan du enkelt utföra många ärenden via en mobil, surfplatta eller dator.  Vänligen Arbetsförmedlingen”. ??? Seriöst? Hur länge ska jag behöva vänta? Det finns inga ursäkter. Visst, det är en pandemi. Men kom igen. Ni prioriterar helt enkelt inte mitt ärende. Jag är väl inte viktig i deras ögon, antar jag. Just nu går jag på a-kassa och därifrån får jag ut ynka 4 000:-. Jag kan ju lika gärna bli sjukskriven igen. Och så undrar människor varför den psykiska ohälsan ökar i vårt samhälle? Ja, vad fan tror ni det beror på? Det är nästan skrattretande. Det här är exakt det jag befarade skulle inträffa. Jag sa detta till min handläggare också, att jag inte ska bli lämnad vind för våg. Han svarar att ”nej det kommer du inte att bli”, ja tjena, vad hände?
Ärligt talat så ruttnar jag på det här. Jag känner mig fan inte ens vatten värd. Det här får mig att bara sjunka djupare ner i mörkret. Jag kämpar för att få ordning på mitt liv, men det går ju bara åt helvete hela jävla tiden ändå. Inte konstigt att man mår dåligt. Jag ska inte behöva lida för att jag råkar ha en funktionsvariation. Det känns som att samhället vill ta död på alla som råkar falla lite utanför normen. Mig ska dom fan inte få död på.
Jag fattar bara inte. Jag VILL jobba. Vad är problemet? Men, om jag inte får något jobb, då blir jag ju illa tvungen att leva på bidrag. Och det är inte mycket pengar, som vissa i det här landet verkar tro. En väljer inte att leva på bidrag. Vilket får mig att komma in på politik. Tror politikerna verkligen att man lever saftigt när man går på bidrag? Ursäkta, men då har dom ingen jävla aning. Gå en dag i mina skor, kära politiker, så kanske du skulle förstå.
Arbetsförnedringen i ett nötskal.
Vakna politiker. Börja satsa på oss med funktionsnedsättning, en gång för alla.
NPF-dagen 15 mars
Gjord av mig.
Vi borde hylla NPF varje dag, året om. Mer kunskap behövs i samhället, och jag kommer aldrig sluta kämpa för våra rättigheter!
För ett rättvisare samhälle och för allas lika rätt ❤
Autistisk och missförstådd

Bild tagen från Pixabay
Som autistisk är det lätt att man blir missförstådd. Det är vardag för många, inte minst för mig. I sociala situationer uppstår ofta missförstånd mellan båda parter, NTs (neurotypiker) och autister. Det beror på vårt annorlunda sätt att tänka och se på saker (autister). Vi pratar och beter oss på ett annat sätt än normen, och vi föredrar rak och ärlig kommunikation. NTs gillar inte alltid denna rakhet och ärlighet som vi besitter. De föredrar hellre att linda in saker så att det i deras ögon ” låter bättre ”. Att gissa sig fram istället för att bara säga som det är. Det är inte riktigt vår melodi, då vi tycker det är bättre att vara rak och säga det som ska sägas, istället för att prata i gåtor. Självklart menar jag inte att man ska vara elak, men jag tror ni fattar poängen.
På grund av vårt raka och ärliga sätt att vara, så uppstår lätt missförstånd. Vi blir misstolkade då NTs tror att vi menar illa när det inte alls är så. Det gör att vi istället blir utfrysta och i värsta fall kallade för hatiska saker. Vi undrar då vad vi gjort för fel. Om vi får höra att vi varit otrevliga och att vi sårat någon så blir vi chockade och ledsna, eftersom det inte alls var vår mening. Detta resulterar i att vi känner oss obekväma i sociala situationer. Så har det varit för mig, men inte lika mycket nu. Det har gjort mig väldigt socialt obekväm. Jag kan inte komma på något specifikt exempel nu, men det är helhetsbilden ungefär.
Så, summan av kardemumman, vi blir misstolkade – vi misstolkar = missförstånd. Det är ju inte konstigt egentligen att det blir en krasch mellan oss. Vi har ju olika hjärnor. Men jag tror det är viktigt att båda parter försöker ”se varann”, istället för att anta.


Var är rättvisan för oss funkisar?

Bild tagen från Pixabay
Som autistisk är man på ett annat sätt än normen. Det syns dock inte alltid, eftersom vi (främst kvinnor) tenderar att maskera våra autistiska drag för att ”passa in”, oftast på bekostnad av vårt psykiska mående. När vi maskerar våra naturliga drag för att vi vill anpassa oss till omgivningen, gör vi oss själva en otjänst. Vårt psyke tar stryk och vår självkänsla fallerar. Varför gör vi då detta? För att göra en lång historia kort; helt enkelt på grund av omgivningens intolerans och okunskap. För att passa in. Tyvärr. Det är inte förrän senare som vi förstår att det varit ett nödvändigt ont. Vid det laget är vår självkänsla så omtöcknad av skam och värdelöshetskänslor, att vi undrar om vi inte är bortom räddning. Men det är vi inte. Bortom räddning alltså. Det är på grund av samhällets bristande kunskap och oförmåga att acceptera det annorlunda, som vi hamnat där vi är. Vi har gjort det vi känt oss tvungna att göra, för att överleva. För att överhuvudtaget kunna överleva i en värld som inte förstår sig på oss. Vi gjorde allt detta för överlevnadens skull. Och vad fick vi för det? Förutom en sårad självkänsla? Förutom ett sårat människoliv? Ingenting. Vi krävde ingenting heller. För sådana är vi. Vi kräver ingenting av er, och antar att ni inte heller gör det. Men nej, neurotypikers värld ter sig annorlunda. I deras värld är allt ett spel. Där den som skriker högst, vinner. Och där den som vågar kliva fram och säga som det är, blir omkullkastad. Så ser verkligheten ut. Tyvärr. Vad menar jag med detta? Jo, det jag menar är att vi funkisar förväntas rätta oss efter normen, och inte dom efter oss. Det ska väl ändå gå åt båda hållen? Det tycker åtminstone jag och säkert tusen andra med mig. Varför förutsätts det att VI ska rätta in oss i ledet? Att vi ska göra avkall på våra medfödda egenheter? Som jag ser det, så går detta åt två håll. Det handlar om att kompromissa och mötas halvvägs. Inte att en grupp förväntas dra hela skutan. Nej, nej. Vad finns det för rättvisa i det? Ingen! Därför behövs vår kamp mot denna orättvisa värld mer än någonsin. Vår kamp är på riktigt och den är så otroligt viktig. Det är bara så synd att vi fortfarande tvingas kämpa för vår rätt år 2020, när det borde vara så självklart. Men, om jag måste så gör jag det. Mer än gärna. Jag tänker kämpa och aldrig sluta kämpa för min och resten av befolkningens, världens funkisar. Den fanan tänker jag hålla stolt och högt.

Medias koppling mellan autism och mord är skandal

Idag tänkte jag ta upp ett väldigt viktigt ämne. Nämligen medias syn på NPF- diagnoser och mordfall. När man läser om mord som inträffat, nämns också i vissa fall att förövaren hade autismspektrumtillstånd. Vidare kan man läsa att personen även hade en allvarlig psykisk störning. Det är inte autismen i sig som gör att du blir en mördare. Varför ens nämna att personen hade en NPF- diagnos? Det är helt befängt! Har man en NPF- diagnos står man oftast så långt ifrån dessa brott det bara går. Vid autism är man snarare överempatisk som person. Att man skulle sakna empati vid autism är en förlegad myt. Däremot finns det psykiatriska diagnoser som är kopplade till dessa brott där individen har brist på empati.
Att ha svårt för sociala koder som man kan ha vid autism, innebär inte att man skulle vara empatilös. Att läsa eller se sådant som påstår annat, gör mig bara så ledsen och förbannad. Och att sitta i tv och påstå att mord skulle ha en koppling till NPF- diagnoser visar bara brist på kunskap. Dessutom så spär det på redan befintliga fördomar om dessa diagnoser.
Jag såg ett program häromdagen, ”Veckans Brott” med Camilla Kvarntoft som programledare. Rubriken löd ”Kan en diagnos förklara ett dubbelmord?” Bara rubriken i sig är stötande och nedvärderande. I programmet uttalar sig både programledaren och psykiatern om att autism kan ha en koppling till våldsbrott och mord. Hur tänker dom när de gör ett sådant program? Vad vill de ”bevisa” egentligen?
Varför ens nämna autism? Det leder till ytterligare fördomar. Som sagt, det är inte diagnosen i sig som gör att du begår brott eller mord. Att ens dra den kopplingen blir så fruktansvärt fel. Har man ingen kunskap om dessa diagnoser, då ska man inte yttra sig. Att man även som psykiater sitter i tv och säger att det finns en koppling mellan dessa diagnoser och våldsbrott samt mord, tyder på en oerhört stor okunskap. Gör om, gör rätt – LÄS PÅ!

Skapa lösningar istället för hinder

Bild tagen från Pix A Bay, Diversity.
Varför ser samhället bara hinder för oss NPFare? Varför tolkas vi som odugliga bara för att vi har en diagnos? Jag förstår inte vad det är som skrämmer neurotypiker. Är det för att vi är annorlunda? Varför är det så konstigt? Jag tycker tvärtom! Det är väl dom som är annorlunda och vågar sticka ut hakan som är briljanta?! Förstå mig rätt, jag trycker inte ner någon. Jag menar bara, varför följa strömmen när du kan välja en väg som många inte vågar gå? Bara en fundering. Vi med NPF diagnoser har talanger och egenskaper som världen behöver. Vi vill också skapa oss ett liv, som alla andra. Men vår väg är tyvärr kantad av fler hinder än vanligt. Vi får kämpa mer för att lyckas. Det är så ledsamt, tycker jag. Vår hjärna är bara kopplad lite annorlunda. Men det betyder inte att vi skulle vara sämre funtade. Om vi bara får det rätta förutsättningarna att lyckas efter våra förmågor, skulle vi kunna nå riktigt långt. Så ser dock inte verkligheten ut idag. Vilket är otroligt sorgligt. Varför har politikerna inte ordnat upp detta redan? Resurserna finns, men ingen vill ta tag i det. Det säger ganska mycket om hur viktigt detta är enligt politikerna. Det vill säga, inte alls. Jag tycker det är såååå J-A dåligt! Det känns nästan som att man blir kastad åt hajarna. Så mycket är man värd. Det borde inte vara på det här viset. Har man en NPF diagnos ska man ha rätta förutsättningar för att kunna skapa sig ett liv, likväl som alla andra utan diagnoser. Som det ser ut idag, så är det inte rättvist. Bara för att man är född med en diagnos, ska inte det sätta käppar i hjulen för en. Som det gör idag. Det är inget jag bara säger, utan det är fakta. Det börjar redan i skolan och följer en sedan upp i vuxen ålder. I skolan finns ingen kunskap om dessa diagnoser, vilket skapar sämre förutsättningar när man senare kommer ut i arbetslivet. Det blir som en ond cirkel alltihopa. Man märker själv att det är någonting som inte stämmer, och får en att börja undra varför man misslyckas jämt. Då kommer dessa känslor av värdelöshet och man tappar hoppet. Man går runt med en känsla av att vara fel. Många får sin diagnos alldeles för sent. Det är synd. För då hinner man gå nästan ett helt liv och tro att det är en själv som är fel. När det i själva verket är samhället det är fel på. Därför behövs det en förändring. Samhället behöver bortse från alla hinder och istället skapa lösningar för oss. Det är inte meningen att vi ska behöva kämpa ihjäl oss för att ”kanske” kunna skapa oss ett liv, som alla andra. Vi har samma behov. Drömmar och mål för framtiden. Vi skulle kunna skapa under om vi bara fick chansen.
Samhället dömer ut individer med NPF
En annorlunda hjärnfunktion
Att ha en NPF-diagnos innebär inte att man är sjuk, utan annorlunda. Hjärnan är konstruerad på ett annat sätt helt enkelt. Vilket innebär att man tänker i annorlunda banor, ”outside-the-box” och att man ser sånt som andra missar. Det är en enorm fördel, inte minst inom arbetsmarknaden. Trots det, förbises dessa styrkor, som skulle kunna göra en enorm skillnad.
Samhället saknar kunskap
Medvetenheten och kunskapen om NPF-diagnoser idag är fortfarande märkligt låg. Skolor, arbetsplatser, myndigheter och även allmänheten saknar kunskap. Det är trist, tycker jag. Samhället är uppbyggt efter neurotypiker, vilket gör utmaningarna omöjliga för en person med NPF. Det leder inte sällan till social utslagning, psykisk ohälsa, fattigdom eller till och med död.
Högre risk för självmord/självmordsförsök
Visste ni om att autistiska personer, främst kvinnor, löper ungefär 10 gånger högre risk för självmordsförsök? Samt att risken för självmord är högre? Om man jämför med den övriga kvinnliga befolkningen. Det är oerhört oroväckande.
Samhällets ovilja till förändring
Det är synd att man inte vill ta tillvara på dessa underbara individers potential. Men det räcker inte att en person gör jobbet. Det krävs att hela samhället går ihop för att få ett mer NPF-vänligt klimat. Varför läggs det så stor vikt på våra svårigheter och inte på styrkor? Man behöver möta individen och fokusera på styrkorna istället för att se svårigheter.
Svårigheterna börjar i skolan
Egentligen börjar allting redan i skolan, där bristen på vilja och kunskap är stor. Det orsakar problem och svårigheter för barnet som inte får sin potential sedd. Problemen kvarstår ända upp i vuxen ålder, och leder till ytterligare svårigheter för individen. Inte sällan blir det tufft på arbetsmarknaden där okunskapen om NPF är stor. Detta gör att många hamnar utanför systemet, och tvingas leva på bidrag. När deras potential skulle kunna göra skillnad i arbetsvärlden, så stryper man den potentialen istället. Sjukt. Jag vet. För jag har varit med om detta. Redan i låg/mellanstadiet började allt. Jag hade det svårt i skolan med bland annat matten samt mobbning och utanförskap. Jag fick ingen riktig hjälp av lärarna, utan kände mig osynlig. Hela min tonårstid och vuxentid har präglats av utanförskap och svårigheter med relationer och utbildningar/arbeten. Det är tröttsamt. Jag är besviken på hur vi med NPF diagnoser blir behandlade av samhället.
﻿Statistiken är hämtad från; https://www.forskning.se/2019/06/28/autism-kopplat-till-kraftigt-okad-risk-for-sjalvmordsbeteenden/ https://nyheter.ki.se/autism-kopplat-till-kraftigt-okad-risk-for-sjalvmordsbeteenden https://www.cambridge.org/core/journals/psychological-medicine/article/individual-risk-and-familial-liability-for-suicide-attempt-and-suicide-in-autism-a-populationbased-study/BDB3E4ADE03D99F12F7B1BCD28B4A6B1

Pusselbitarna läggs ihop
Tiden efter beskedet om min autismdiagnos började jag tänka mer på min barndom och hur den varit. Det är inte mycket jag kommer ihåg från den tiden. Varför är det så? Att man så ofta inte minns sina tidiga år? De viktiga åren i ens utveckling? Vissa människor verkar ha ett superminne eftersom de kan komma ihåg smådetaljer från tiden då de var väldigt små. Det gör inte jag. Det är svårt att minnas tillbaka så långt bak i tiden. Kanske lite sorgligt i sig, att man inte minns så mycket. Det känns som en helt annan tid i ett helt annat liv. När jag tittar på gamla kort från när jag var barn, kan jag då minnas den specifika stunden. Det är lite nostalgi över det hela. Ett liv. Vad vi gör i livet, vart vi hamnar sedan… Det är förunderligt.
Jag kom att tänka på min skolgång, hur den varit och vart den sedan lett mig i livet. När jag började skolan, och detta var på 90-talet, då startade alla nedskärningar. Jag minns (ja, detta minns jag faktiskt), att jag där och då i väntan på att få komma in i klassrummet för första gången, tänkte att ”nu händer det, nu kommer allt bara bli kaos”. Och jag kunde inte ha mer rätt. Åren som följde blev som jag förutspådde, kantat av kaos. Att jag visste det där och då som sjuåring, jag kände väl på mig det….
Vad jag minns av min skolgång är inte så mycket från de två första åren. Ja, vi bytte lärare varje år, och klassen jag gick i var relativt stökig. Jag minns dock inte om jag var den stökiga, men jag har för mig att jag kunde vara busig. Vid ett tillfälle blev jag utslängd från klassrummet och fick sitta i kapprummet och skämmas. Jag blev så arg över att läraren hade kastat ut mig, att jag tog varenda elevs skor och bytte ut den ena av dem med en annan sko. Skorna parades omatchade ihop. Vad som skedde sedan, har jag tyvärr inget minne av. Kanske lika bra det, hehe. Jag tror inte att det var ett positivt mottagande iallafall.
Jag var väldigt blyg och tyst som barn. Om inte annat så blev jag det efter jag var tvungen att gå om en klass. Jag vågade nog inte lära känna de nya eleverna, då jag förmodligen var rädd för att bli sviken igen.
Vad jag minns att jag fick höra jämt av lärare, var att de tyckte att jag var väldigt frågvis och envis. Vilket inte var positivt i deras ögon. Om det var en uppgift jag skulle göra, så ville jag alltid veta varför jag behövde göra den. Jag ville förstå vad syftet var med det hela. När jag tänker på det idag, så tycker jag att det låter alldeles klokt att fråga vilket syfte det tjänar innan man gör något. Men det tyckte inte lärarna. Var man frågvis så blev man tystad, och var man tyst så var det konstigt. Jag blev mer inåtvänd och tyst efter det, vilket är synd. Jag antar att min frågvishet sågs som obekväm i de vuxnas ögon. Därför blev jag istället sedd som ett problem, när jag var ett barn som bara ville förstå.
Jag tog mig igenom skolan även om jag led alla de åren. Skoltiden kantades av mobbning och utanförskap. Det var ingen som såg hur dåligt jag mådde, och jag höll det för mig själv. I flera år gick jag och bar på den där sorgen, som ingen annan kunde se. Tillslut var den tvungen att få utlopp, och tyvärr skedde det genom ett destruktivt beteende. Allting handlade bara om att passa in och alkoholen blev min vän och fiende.
Jag hade det väldigt svårt i flera år inom alla områden i mitt liv. Jag kände mig så otroligt misslyckad och värdelös. Varför lyckades alla andra men inte jag? Frågade jag mig själv alltför ofta. Men en sak jag har märkt hos mig, är min starka drivkraft. Hur jobbigt det än må vara, så tar jag mig alltid upp och fortsätter på krigsstigen som kallas för livet. Det är jag faktiskt otroligt stolt över hos mig själv.
Allt som jag har varit med om i mitt liv förstår jag nu anledningen till. Pusselbitarna läggs ihop två och två, och när jag tittar på mig själv utifrån sedan jag fick min diagnos, så ser jag hur allting hänger ihop. Det blir äntligen ett sammanhang. Innan var mitt liv som ett splitter, som bitar av fragment som inte passade in någonstans. Men nu, nu har bitarna hittat hem, bit för bit, äntligen….

