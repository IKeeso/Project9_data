För några dagar sedan skrev jag ett blogginlägg där jag förklarade att autisten själv ska kunna välja hur hen vill använda sina styrkor. Som jag skrev var det många som under mina år som sjukpensionär tyckte att det var synd att ”mina styrkor gick till spillo”, och då fick jag höra att jag inte använde min potential fullt ut. När jag istället började ge ut böcker och föreläsa om autism tyckte många att jag äntligen hade börjat använda mina styrkor på rätt sätt, men jag tyckte själv att mina styrkor kom väl till användning även under mina år som sjukpensionär. För mig är det viktigt att jag mår bra, inte hur och i vilka situationer jag använder mina styrkor.
Fick en positiv kommentar
En av mina bloggkommentatorer skrev att det är en styrka att kunna resonera på det sätt som jag gör. Många neurotypiska människor, det vill säga människor utan autism, tror att alla människor utan undantag automatiskt mår bättre och blir bättre människor när de jobbar, men jag känner inte så. Jag anser att jag kan leva ett fullvärdigt liv när jag har ett (anpassat) jobb, men jag kan också leva ett fullvärdigt liv som sjukpensionär. Och det är alltså en styrka att kunna resonera på det här sättet, enligt bloggkommentatorn.
Anses ofta ha fel
Jag tycker att det är väldigt intressant att vissa kan se mitt annorlunda tänkande som en styrka! Enligt min erfarenhet brukar det ofta ses som en svårighet: det känns som att jag i egenskap av att vara en autist anses ha fel när jag resonerar, tänker eller känner på ett annat sätt än de flesta andra människor. ”Lyssna på oss som inte har autism. Vi utgör ju majoriteten, och eftersom du nästan är ensam med att tänka som du gör måste det betyda att du har fel”, sade en neurotypisk tjej till mig vid ett tillfälle. Därför tycker jag att det är fascinerande att vissa åhörare på mina föreläsningar och mina bloggläsare kan tycka att det är en styrka att kunna tänka utanför boxen!
Samhället tycker att jag fastnar
Faktum är att det finns hur många exempel som helst på situationer där samhället tycker att jag har svårigheter och brister medan jag tycker att dessa egenheter bara är styrkor. Många skulle nog tycka att det är en svårighet att jag tycker om att plocka blåbär 10 timmar om dagen varje dag under blåbärssäsongen. Anledningen till att det gärna ses som en brist är att jag ”fastnar i en och samma aktivitet” och ”saknar variation i mina aktiviteter”.
Kan underhålla mig själv
Jag ser det istället som en styrka att kunna underhålla mig själv utan samhällets inblandning. Jag klarar mig ensam och är ganska säker på att jag kommer att ha nytta av denna förmåga när jag blir gammal. Även om jag skulle ha så mycket kroppsliga besvär som skulle göra att jag inte längre kan plocka blåbär kommer jag garanterat kunna underhålla mig själv på andra sätt. Under Covid-pandemin var jag också mycket duktig på social distansering för jag mår inte dåligt utan sociala kontakter. Jag tycker att det är en styrka eftersom det minskar smittspridning och följaktligen räddar liv! Men samhället ser det gärna som en svårighet eftersom ”jag tackar nej till After works på jobbet och inte bidrar till det sociala på arbetsplatserna.”
Beror på hur du ser på saken
Innebär min autism bara svårigheter eller har jag också styrkor? Det beror helt på hur du som neurotypiker väljer att se på saken! Men jag kan lova att mitt liv blir mycket lättare om du inte ser alla mina egenheter som svårigheter utan accepterar att de faktiskt kan vara styrkor för mig. Om du accepterar mina egenheter och låter mig avgöra om de är svårigheter eller styrkor kommer mitt liv underlättas betydligt!


