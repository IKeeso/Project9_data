Därför kan en autistisk behöva vilodagar
Vi som lever med autism stöter på betydligt fler utmaningar i vår vardag än en genomsnittlig neurotypiker, det vill säga en person utan autism. Därför kan vi autister ibland behöva ta vilodagar utan några måsten. ”En självklarhet”, tänker kanske du som är neurotypiker. Men faktum är att en autists vilodagar kan se annorlunda ut än en neurotypikers vilodagar, och vi autister kan dessutom bli trötta av saker som inte skulle trötta ut en genomsnittlig neurotypiker.
Mycket att tänka på
För ett par dagar sedan hade jag en energikrävande dag: jag behövde ringa till en vårdgivare, och därefter behövde jag boka en tågresa p g a en föreläsning jag ska hålla i slutet av maj. Resebokningar omfattar flera steg: man ska välja vilken sittplats man ska ha på tåget, ange sitt kortnummer och framför allt ska man välja avgångar som passar. Jag vill inte åka för tidigt hemifrån men samtidigt vill jag inte anlända för sent till hotellet, inte minst med tanke på att SJ inte direkt är känt för att hålla tider. Det var mycket att tänka på!
Behövde ta vilodagar
Jag blev mentalt utmattad av resebokningen och kände att min hjärna stängde av. Även telefonsamtalet tog mycket energi av mig då jag blir trött av telefonsamtal. Efter resebokningen och telefonsamtalet behövde jag därför ta ett par vilodagar då jag inte hade några måsten alls. För mig är en vilodag nämligen en dag då jag verkligen inte gör något energikrävande alls: inte kammar håret, inte kastar sopor eller diskar samt att jag tillåter mig själv att slänga kläder på golvet istället för att hänga upp dem. Jag har aldrig förstått mig på människor som diskar och torkar diskbänken på sina vilodagar. Min hjärna vilar inte tillräckligt när jag har sådana måsten!
Vissa orkar inte hälsa
Det är dock väldigt olika vad som tar och inte tar energi av en autist. Jag har träffat autister som tycker att det tar väldigt mycket energi att hälsa på sina grannar varför de inte ens säger ”hej” till grannar och bekanta på gatan när de har vilodagar. Själv tycker jag inte att det tar energi att hälsa, men däremot tycker jag att det tar väldigt mycket energi att hålla upp dörren för t.ex. mina grannar (och tvärtom tycker jag också att det tar energi när andra håller upp dörrar för mig).
Vi behöver förståelse
Faktum är att vi autister blir utmattade av saker som är ”småsaker” för neurotypiker! På en vilodag kan en autist därför behöva slippa hälsa, hålla upp dörrar, plocka upp kläder från golvet och diska. Problemet är ofta andra människor och deras krav. Som ni förstår håller jag inte med om talesättet: ”ett leende kostar ingenting!” eller: ”det borde inte vara för mycket begärt att hålla upp dörren!” Vissa autister tycker att just sådant kostar väldigt mycket energi! För att vi autister ska undvika utmattning måste vår omgivning vara förstående och acceptera att vi inte alltid orkar leva upp till deras förväntningar och krav!


