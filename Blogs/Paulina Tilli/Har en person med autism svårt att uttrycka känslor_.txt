Aha frågar
Jag undrar om det kan vara svårt att uttrycka sina egna känslor om man har autism?
Paula svarar
Svaret är ja, en person med autism kan absolut ha svårt att uttrycka sina egna känslor (observera dock att alla autister är olika)! Psykologen och autismforskaren Tony Attwood har skrivit ett helt kapitel om känslor i sin bok Den kompletta guiden till Aspergers syndrom. Han nämner bland annat att vissa autister har svårt med känsloreglering, det vill säga att när känslorna väl kommer så är de väldigt starka. Vissa autister kan inte vara ”lite arga” utan de är antingen inte alls arga eller väldigt arga.
Inte ovanligt med psykisk ohälsa
Vad svårigheterna med känsloreglering beror på är inte riktigt känt menar Attwood, men han nämner att släktingar till personer med autism har en högre förekomst av psykisk ohälsa än den övriga befolkningen. Detta skulle teoretiskt sett kunna göra att autister har en genetisk benägenhet för starka känslor, skriver han. Han hänvisar till forskning som pekar på att personer med autism ofta har avvikelser i amygdala, den del av hjärnan som bland annat styr känsloreglering.
Vissa autister har alexitymi
Attwood hänvisar vidare till studier som har visat att alexitymi inte alls är ovanligt hos personer med autism, ett tillstånd som bland annat kan innebära svårigheter att identifiera känslor och uttrycka dessa i ord. Och här kan jag flika in att man numera även har börjat prata om dålig förmåga till interoception, det vill säga bristande förmåga att uppfatta signaler från ens inre, och detta är inte alls ovanligt vid autism!
Autistens känslor kan sakna nyanser
Attwood nämner vidare att en person med autism kan ha ett begränsat ordförråd för att beskriva emotioner och att dessa ofta saknar nyanser. Han förklarar att många neurotypiker kan känna sig ledsna, förvirrade eller svartsjuka men att vissa autister bara upplever ilska i situationer då neurotypiker känner dessa olika emotioner. Enligt honom kan en autist ofta känna igen grundläggande känslor så som stark sorg eller glädje men kan däremot ha svårare att identifiera subtila känslouttryck. Och detta känner jag själv igen!
Andra har påverkat mig
Det som inte direkt har underlättat för mig är att andra har talat om för mig hur jag borde känna i olika situationer. När jag exempelvis har uttryckt att jag mår riktigt dåligt av vissa sociala sammanhang som jobbmöten har jag fått till svar att ingen vill bli utesluten ur arbetsgemenskapen och att alla innerst inne vill delta i sådana sammanhang! Och när jag under Covid-pandemin tyckte att det var skönt att vara isolerad trodde vissa att jag mådde dåligt utan att förstå det själv.
Är äldre och klokare nu
Tack och lov är jag äldre nu och har förstått att andra kan tillskriva mig känslor som jag inte har, men tyvärr lyssnade jag på andra människor när jag var yngre. Jag trodde att de visste bättre än jag vad jag kände i olika situationer vilket gjorde mig förvirrad kring vad jag egentligen kände och inte kände!
Allt beror inte på alexitymi
Slutligen är det viktigt att komma ihåg att det finns autister som egentligen vet innerst inne hur de känner men inte vågar uttrycka känslorna. Det kan bero på att de har varit mobbade och förtryckta och har lärt sig att deras känslor saknar betydelse. Andra kan ha reagerat negativt när autisten har haft helt andra känslor än omgivningen. Autisten kan vara rädd för att få ett negativt bemötande och/eller bli utskrattad om hen skulle uttrycka sina känslor. Att en autist har svårt att uttrycka känslor kan alltså ibland bero på detta!

