Så kan en person med autism använda sina styrkor
Som jag har skrivit tidigare kan autism även innebära styrkor vilket även framgår av Tony Attwoods positiva Aspie-kriterier. Jag tycker att det är positivt att styrkorna hos oss med autism uppmärksammas, men samtidigt tycker jag inte om att omgivningen ofta har åsikter om på vilket sätt en autist borde använda sina styrkor.
Många har åsikter
Många anser att det finns ”rätt sätt” och ”fel sätt” att använda sina styrkor på. Om en autist använder sina styrkor i yrkeslivet anses hen ofta använda dem på ”rätt sätt”, men om en autist med styrkor och talanger är sjukpensionär och samtidigt kanske har boendestöd eller bor på ett gruppboende anses hen ofta använda dessa på fel sätt. ”Denna person är så duktig och talangfull. Hen skulle ha potential för att bli duktig på sitt jobb och ha ett självständigt liv, men ändå har hen sjukersättning och uppvisar ingen motivation för förändring. Det är tråkigt att alla hens styrkor och talanger går till spillo”, får man ibland höra.
Har vissa styrkor
Jag är själv en av de som förut fick höra att mina styrkor gick till spillo. Jag fick höra att jag var så duktig på språk att jag skulle haft potential för att bidra i yrkeslivet, men ändå var jag bara hemma i många år med aktivitetsersättning. Och jag hade ingen motivation för att förändra något eftersom jag trivdes med livet! I mina styrkor ingår bland annat en förmåga att upprätthålla rutiner och en förmåga till hyperfokus, och dessa kunde jag använda när jag var ute i skogen och plockade blåbär (=mitt specialintresse).
Fick negativa kommentarer
I vissa perioder kunde jag vara i blåbärsskogen 10 timmar varje dag. Jag njöt av livet under blåbärsplockningen, och jag njöt av att äta blåbär resten av året. Tack vare mina styrkor kunde jag alltså njuta av livet trots, eller snarare tack vare, avsaknad av organiserad sysselsättning. För att jag ska trivas med livet behöver jag inte samhällets inblandning, en styrka som också kom till nytta under Covid-pandemin. Men ändå fick jag alltså höra att jag inte levde till fullo och att mina styrkor inte kom till användning!
Var fortfarande samma Paula
Efter många år blev jag utförsäkrad. Efter ytterligare ett par år gav jag ut två böcker om hur det är att leva med autism samt började föreläsa. Medier började intervjua mig, både i Finland och Sverige, och jag fick ge tidnings-, radio- och TV-intervjuer. Och då fick jag plötsligt höra hur bra det var bra att mina styrkor äntligen kommit till nytta och att jag hade börjat ta för mig. Jag förstod ingenting för i mina ögon var jag fortfarande samma Paula som jag alltid varit: tidigare hade jag bara använt mina styrkor för att skapa mig ett liv jag trivdes med fylld med rutiner som blåbärsplockning, och nu hade jag börjat delta i arbetslivet och föreläsa!
Är en funktionalistisk människosyn
Faktum är att jag aldrig har tänkt: ”Nu lever jag äntligen till fullo eftersom jag äntligen fått ett jobb. Mitt liv var inte fullvärdigt som sjukpensionär.” Mitt liv ser bara annorlunda ut idag, men det betyder inte att det var sämre innan. I mina ögon finns det både för- och nackdelar med att jobba, liksom det finns både för- och nackdelar med att vara sjukpensionär. Det är väldigt ledsamt att så många fortfarande har en funktionalistisk människosyn som går ut på att människans värde hänger på hennes prestationer! På grund av den funktionalistiska människosynen anses deltagandet i arbetslivet vara det enda sättet för autisten att använda sina styrkor på, och detta oavsett autistens egna drömmar, ambitioner och målsättningar.
Autisten ska må bra
Låt oss autister välja hur vi vill nyttja vår potential! När en autist mår bra och trivs med sin vardag använder hen sina styrkor på rätt sätt, punkt slut. Vill autisten själv nyttja sina styrkor i arbetslivet ska hen naturligtvis få göra det, men däremot är det fel att anta att alla vi autister mår bra av samma saker. Våra styrkor ska användas till vår fördel!
