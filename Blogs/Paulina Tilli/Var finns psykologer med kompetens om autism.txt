Var finns psykologer med kompetens om autism?
Dollan frågar
Finns det autismkunniga psykologer förutom Bo Hejlskov Elvén i Sverige? Var finns de? Inte där jag bor i alla fall.
Paula svarar
Vad tråkigt att det inte finns autismkunniga psykologer där du bor! Jag vet inte var du bor, men jag har själv träffat vissa psykologer som i alla fall kunnat tillräckligt mycket om autism för att kunna ge mig bra stöd. För första gången träffade jag riktigt autismkunniga psykologer på Sankt Görans neuropsykiatriska enhet i Stockholm som ej längre finns kvar, men de sysslade även med autismutredningar. Jag fick prata med en av deras psykologer som lärde mig att förstå mig själv. Tack vare henne började jag förstå hur jag skiljer mig från en genomsnittlig neurotypiker.
Var nöjd med habiliteringen
Därefter träffade jag en underbar psykolog på habiliteringen. Hon förklarade för mig varför jag blir utmattad av städning och fick mig att inse att jag inte behöver leva på ett sätt som neurotypiker förväntar sig av mig och att neurotypikerna inte måste ha rätt även om de utgör majoriteten. Att det är helt okej att ha hemtjänst (vilket jag hade på den tiden) som städar åt mig och att jag till skillnad från vad många påstår inte alls behöver lära mig strategier för att lära mig att städa eftersom det gör mig utmattad. Och att ”alla människor inte alls mår bäst av att jobba”. Tack vare hennes stöd förstod jag att jag inte behöver ha dåligt samvete för mina svårigheter.
Har även träffat andra psykologer
Efter kontakten med habiliteringen har jag träffat ett par psykologer som förstått mig: vårdcentralen hade en psykolog som hjälpte mig att förstå att jag inte behöver ha dåligt samvete för att inte orka med sociala kontakter samt att man till skillnad från vad jag trodde inte alls är skyldig att ha väninnor! Och detta även om det skulle en massa kvinnor som gärna skulle vilja umgås med en. Sedan hade jag också kontakt med en psykolog online via Mindler som fortsatte att ge mig samtalsstöd. Hon talade bland annat om för mig att det var en myt att alla människor behöver vänner samt att jag inte är skyldig att svara på privata mail och SMS jag får eftersom jag redan förklarat på Facebook att jag inte orkar ha privata kontakter. Och att det är helt normalt att en autist inte orkar med ett socialt liv!
Sökte någon med kunskap om adhd
Jag upplevde att dessa psykologer förstod vad autism var för något, och de påminde mig ofta om att jag måste ta hänsyn till min funktionsnedsättning och inte bör jämföra mig med neurotypiker! När jag ville hitta en psykolog via Mindler sökte jag en person som hade kompetens om adhd (autism fanns ej som alternativ), och detta eftersom jag resonerade att en psykolog som är kunnig om adhd också borde kunna en del om autism. Och jag hade rätt!
Många har inte blivit kändisar
Mot bakgrund av mina erfarenheter misstänker jag att det måste finnas flera autismkunniga psykologer i Sverige även om de till skillnad från Bo Hejlskov inte blivit kändisar. Det kan vara bra att försöka hitta en psykolog som också gör npf-utredningar för en sådan psykolog borde förhoppningsvis vara relativt autismkunnig. Anledningen till att jag skriver ”förhoppningsvis” är att det tyvärr även finns psykologer utan adekvat kompetens som gör autismutredningar, men jag vill gärna tro att det även finns många psykologer som gör autismutredningar och har adekvat kompetens!
Inte säkert att du blir nöjd
Observera dock att bara för att en psykolog är autismkunnig så är det inte säkert att du automatiskt blir nöjd med just den psykologen. En autist kan vara nöjd med en psykolog som jag är missnöjd med och tvärtom. Alla autister har olika behov, och ibland stämmer inte personkemin!

