Hemma
(Iris i andras ögon)
I en arrenderad prästgård mitt i södra Sverige bodde en storfamilj. Farfar, farmor, mor, far, två bröder, tre farbröder var bas runt flickan. Och också Emma, en avlägsen släkting till mor. Där fanns också Urban, en man som var cp-skadad och som önskade bli skomakare och som fick hjälp att bli det. Varje sommar fanns det också sju eller åtta sommarbarn från storstaden vars fattiga, oftast ensamstående föräldrar inte kunde vara lediga och ha semester med dem. Där fanns tidvis ynglingar som var asociala och kriminella och som skulle ha varit på ungdomsvårdsskola men i stället fick vara drängar hos oss. Dit kom också ibland någon flicka som blivit med barn “opassande” och blivit utslängd hemifrån. Tidvis en missbrukare eller en utvecklingsstörd, någon som var psykotisk, någon som var okommunikativ på något sätt. Ångest var ett vanligt inslag i miljön.
Det hela började med min pappas mormors uppväxt.
Min pappas mormors föräldrar var bönder och hade ett stort familjejordbruk. De strävade och slet. Pappas mormor hade sju syskon och alla skulle gifta sig och få sitt eget.
Hon själv ville inte gifta sig med någon dum bondtölp så hon bad sin far att få slippa för att i stället stanna hemma och ta hand om sina föräldrar när de blev gamla. Hennes far tyckte det var synd eftersom dottern var både vacker och klok och en mycket duktig arbetare, så han visste att hon skulle bli en bra bondmora, men hon ville inte vara förmyndad av en man – som kvinna var hon ju inte myndig – och skulle någon bestämma över henne ville hon hellre att det skulle vara hennes far.
Eftersom fadern var svag för sin vackra dotter sa han ja, hon skulle slippa att bli bortgift.
Det kom många friare men alla fick korgen och ingen förstod varför.
Så en dag kom det gästarbetare som skulle hacka betor. Det var ett gäng ynglingar som fick göra dagsverken. Bland dem fanns en som var luffare, en drömmare som stod och hängde på hackan utan att uträtta särskilt mycket.
Dottern var arbetsledare för hans lag och hon såg att han var oduglig till detta arbete. Han kunde inte skilja på rovor och ogräs. Hon visade honom hur man gjorde och undrade samtidigt vad hans sinne var fyllt av. Han berättade om de mest häpnadsväckande tankar och funderingar som han hade, och hon blev fängslad av honom. Hon arbetade sida vid sida med honom, eller snarare, han gick vid sidan av henne och pratade medan hon arbetade.
En kväll efter dagsverket gick hon till sin far och bad honom om att få gifta sig med gästarbetaren. Fadern blev bestört. Denne odugling, denne luffare som inte dög något till, honom ville hans vackra och dugliga dotter gifta sig med. Han förstod ingenting, men samtidigt var han svag för sin dotter och kunde inte neka henne detta, även om han visste att det skulle bli skandal.
Hon bedyrade att om de bara fick bo i det undantag som föräldrarna byggt till sig själva för att bo i när de skulle lämna över gården, så skulle hon ta hand om honom, deras barn och självklart också mor och far.
Efter en hård omgång med sig själv och sin fru sa han ja och paret gifte sig i all enkelhet. Det blev skandal och massor med skvaller. De fick åtta barn och tog hand om föräldrarna, och dessutom gick mannen efter landsvägen och hittade en och annan olycklig människa som han tog hem, och kvinnan beredde plats vid bordet.
Så startade den sortens kollektiv som jag växt upp i.
En av deras döttrar, min pappas mor och min farmor, gifte sig omsider med en bondson och de arrenderade en gård. På den gården blev det likadant som i min farmors föräldrahem. De fick sju egna barn och tog hand om människor som kom i deras väg. En psykotisk man och hans syster som skötte honom. En ung flicka som fick barn; barnet var autistiskt. En alkoholist som ville ha hjälp med att bli nykter. En enstöring som inte ville arbeta och som behövde hjälp med det dagliga. Och från och till många fler. Min farmor fortsatte i sin fars tradition utan att egentligen förstå vitsen med det. På så sätt växte det upp ett nytt kollektiv på gården.
Så föddes min far. Han var en eftersläntrare. Hans sex syskon hade kommit med cirka ett års mellanrum och farmor trodde hon var färdig med barnafödandet men så kom han fem år senare. Farmor tyckte det var svårt eftersom hon behövdes så mycket ute på gården, och min far föddes den sjätte juli så hon undrade hur det skulle gå med skörden.
Då dog hennes mor och hon förstod att hennes far, som den odugling han varit hela livet, skulle återgå till att bli luffare och det kunde hon inte acceptera. Hon tog hem honom till sig och sa: “Inte har du dugt till att göra något arbete men du har varit en god far, barn kan du minsann ta hand om så nu får du ta hand om denne lille nyfödde parvel.”
Så blev det. Far blev omhändertagen av sin morfar och de ägnade mycket av sin tid åt att hålla sig undan från min farmor för att inte bli satta i onödigt arbete. Farmor var så rädd att hennes älskade far inte skulle komma till himlen eftersom han inte arbetade i sitt anletes svett utan dagdrömde och ägnade sig åt att försöka förstå livet. I hennes ögon vad det både syndigt och ogudaktigt.
Hennes far var särskilt intresserad av kor så hans uppgift blev mjölkning. Han hade med sig sitt lilla barnbarn i ladugården varje gång han skulle mjölka och sen gick han in med honom så att mamman kunde amma.
Han funderade på varför kor inte ville ge ifrån sig mjölken. Visst, de gav mjölk åt sina kalvar men de hade ju så mycket mera mjölk och människorna behövde mjölken och korna höll emot så att man fick tvinga ut mjölken ur kornas juver. I vanliga fall fick man ge kon mat, sätta på en sparkgrimma så kon fick stå på tre ben, hänga upp svansen i taket eller något annat som distraherade kon för att hon skulle släppa ner mjölken så att det gick att mjölka henne. Kor kan inte koncentrera sig på två saker samtidigt.
Men min fars morfar ville att kon i nåder skulle ge honom mjölken frivilligt, i någon sorts överenskommelse. Han tittade på kon, pratade med henne, strök henne kärleksfullt över länden och nacken, höll på, höll på, höll på, tills kon blev alldeles nöjd och lätt att mjölka. Så gick han tillväga med varenda ko. Det tog mycket lång tid men han tyckte sig ha all tid i världen, så han befann sig gärna i kornas atmosfär. Dessutom förstod han sig så dåligt på människor och tyckte ofta att de var så dumma att han hellre umgicks med korna.
På det sättet befann Far sig i ladugården med sin morfar och korna och blev en del i denna process. Far sög in det sättet att förstå kommunikation ickeverbalt och att förstå att det var det viktigaste som fanns i livet: att vara i gemenskap, att vara i kontakt, i kommunikation och i relation.
När morfar och han inte tog hand om korna försvann de till en bäck och lekte med fiskar och smådjur eller var i skogen och lyssnade på fåglar. Morfadern visste mycket om naturens hemligheter och förmedlade det till Far. Morfadern hade en speciell tillit till sig själv, till sin egen förmåga att bli tillfreds och att han därigenom kunde komma i gemenskap och kommunikation med allt och alla. Det var bara människor som morfadern inte blev klok på. De hade, som han sa, “så mycket exter” för sig. Han menade att de höll på att tramsa om rätt och fel, att vara duktig och gudaktig, att synda och förlåta, att böna och be guden om nåd och förlåtelse. I morfaderns ögon var det helt andra saker som var viktiga. Om man var glad i kroppen, glad inuti, så var man inte elak mot någon. Så hans strävan var att vara glad i sin kropp. Det förmedlade han till Far genom att visa honom alla fenomen som finns i naturen, att vara glad i livet och att livet får mening genom det, att värdet finns i att finnas, att allting finns, att världen är vacker och att det finns så mycket mer att upptäcka än vad vi hinner med på en livstid.
I den andan växte Far upp tills han var tolv år då hans morfar dog.
Min mor var statarbarn, föräldralös och fattig. Hennes mamma dog när hon var två och en halv månad gammal. Hennes pappa var kringresande sockerbetsarbetare från Skåne, och han lämnade sina barn åt sitt öde när hans fru dog. Hon hade tbc, och vid födseln smittade hon min mor. Mor fick lupus, hudtuberkulos i ansiktet och på halsen.
När hon var nyfödd var det en granne som fått ett barn ungefär samtidigt som ammade henne. Sen flyttades hon runt till olika familjer under sin första tid i livet efter moderns död, och senare hamnade hon hos sin morfar. Han var ensamstående men hade fortfarande en dotter hemma som var i 20-årsåldern. Han gick till “kommunen” och krökte på nacken och bönade och bad att den lilla flickan skulle få komma till sjukhus. På nåder fick hon det. Först behandlade man såren på närsjukhuset genom att bränna dem, men när inte det gjorde någon nytta sändes hon i väg till ett sanatorium i Halland. Där tillbringade hon sina sex första år i livet, och när hon skulle hämtas hem sprang hon till skogs och gömde sig, för hon kände inte igen dem som kommit för att hämta henne.
Hon kom ändå hem, blyg och rädd. Som tur var fanns Emma. Hos henne kunde mor få tröst en stund, men Emma jobbade och slet från tidiga morgon till sena kvällen på herrgården, så det blev mest på nätterna hon kunde sova hos Emma. Alla andra var rädda för att de skulle bli smittade av mors sår, men Emma sa: “Om Gud vill mig väl så klarar jag mig nog än om tösa sov i min säng.” Emma klarade sig utan att bli smittad.
När Far var nio år och började sitt tredje skolår började min mor i första klassen. På den lilla orten kände alla barn varandra innan de började skolan men den här flickan hade ingen sett tidigare. Hon var mager och blek och dessutom hade hon fula behandlingsskador efter tuberkulos i halva ansiktet och ner på halsen. Hon kom till skolan och kände ingen. Sina storasyskon hade hon bara träffat efter att hon kom från sanatoriet, och de skämdes för henne inför andra för att hon hade stora ärr och sår i ansiktet. Hon var rädd, och de andra barnen mobbade henne. De kastade glåpord, uteslöt henne, behandlade henne som om hon hade spetälska och var mycket elaka. Ingen ville sitta med henne så hon blev lämnad ensam. Hon grät och grät och höll för sitt fula ansikte.
Far blev rasande. Så gör man inte, så behandlar man inte en okänd liten rädd krake som dessutom ser ut som en skadeskjuten kråka. Flickan satt på stentrappan med huvudet gömt i armarna och benen uppdragna. Han ställde sig mellan henne och gruppen som trakasserade henne och skrek åt dem att sluta. Han tog upp sin träsko och började jaga dem och skrek att om någon krökte ett hårstrå på hennes huvud så skulle han slå ihjäl den jäveln.
Så gick han tillbaka, tog henne i handen och sa: “Nu är du med mig och du får hålla dig till mig så ska jag se till att ingen gör dig något illa.” Hon blev genast lugnare och följde snällt med honom.
När de kom in till lektionen och alla drog sig undan för att slippa sitta bredvid henne bad han sin kamrat att flytta sig och så gick han och hämtade henne. Fröken protesterade eftersom ettorna skulle sitta längst fram, men han frågade utmanande: “Är det någon som sitter med henne och är kompis så får hon flytta fram, i annat fall sitter hon med mig för jag är kompis med henne.” Ingen anmälde sig så därför blev hon sittande vid hans sida. Det hade den fördelen att hon lärde honom att läsa och skriva eftersom hon lärt sig det när hon var fyra år och bodde på sanatoriet.
Så träffades mina föräldrar. Men efter två år i samma klass och fram tills han var tjugo och hon var arton sågs de inte.
Min farmor begrep sig aldrig på sin far, luffaren. Hon tyckte att han var oansvarig och inte höll efter det som behövdes. Han hade inget till övers för fostran. Han ansåg att människor blev bäst om de fick hållas och pröva sig fram och lära sig genom erfarenheter och genom att de vuxna berättade livshistorier. Han menade att det enda man behövde göra var att stoppa det som var farligt och det som skadade andra, att stoppa och berätta och låta barnet återgå till att pröva ut vad som är tjänligt. I hans filosofi fanns det inte ondska utan ondska blev bara till på grund av okunnighet och när det var brist på det trygga.
Min fars morfar trodde på Gud, men som han sa: “Jag har inget till övers för Guds representanter på jorden, de vill bara sko sig på Guds och andra människors bekostnad. De använder Gud för att få makt och låta andra människor kräla i stoftet för deras fötter och skänka sin sista skärv till kyrkan och det är inte det som menas med gudfruktighet.” Han var klar över människans fallenhet för maktens sötma, att ha makt och kontroll över andra, att få andra att kröka på nacken och be om lov. Han tyckte att detta var så dåligt att han föraktade alla som utövade den sortens översitteri. Han menade att det var det som var det syndiga, att sko sig på andras bekostnad på det viset.
De sista åren i morfaderns liv tog Far hand om honom. Han var dålig och hade svårt att komma sig ur sängen och ut i sin älskade natur. Far skötte korna själv och mjölkade innan han gick till skolan, och när han kom hem tog han hand om sin morfar och hade honom med sig i ladugården när han gjorde sina sysslor. Morfadern berättade allt han visste och kunde för Far. Han blev sämre och sämre och dog strax efter att Far fyllt tolv år. Det var en stor förlust men Far gladdes djupt åt att han fått ha sin vän i livet så länge som tolv år.
Året efter morfaderns död skulle Far läsa fram, bli konfirmerad. Han gick till sin mor och bad att få slippa. Han hade hört talas om Darwins lära och han kunde inte få ihop den med den Gud som etablissemanget trodde på. Om det fanns någon Gud så inte var det den Gud som de skrymtreligiösa i församlingen dyrkade, det kunde han aldrig tro. Han hade klart för sig det hans morfar berättat om vad som var verkligt ovillkorlig kärlek, och fanns det en Gud så var det just sådan han var, inte dömande, fördömande och straffande. Det var människornas verk.
Han läste bibeln och lyssnade uppmärksamt på alla som predikade, och ställde närgångna frågor, och han fick inte ihop det. För honom var det obegripligt. Om det fanns en Gud så skulle världen inte se ut som den gjorde, med så mycket lidande. Om det fanns en Gud måste han ha vetat om människans natur, och inte planterat kunskapens träd i lustgården. Förresten, att leva i en lustgård måste bli oerhört trist och outvecklande, när man inte ställs inför ett enda olöst problem och inte inför en enda obegriplighet. Dessutom, om Gud fanns kunde bibeln inte stämma, eftersom denna hemska, småsinta, straffande figur omöjligt kan ses som en god och allsmäktig Gud. Om det skulle vara något till symbol, måste ju Gud vara bättre än vanliga, krassa människor.
Hans mor blev förskräckt och tyckte att han drog skam över hela familjen. Hon trodde att hon skulle hamna i helvetet för evigt efter sin död om hon hade en son som var avfälling.
Han bestämde sig då för att konfirmeras för hennes skull och sa till prästen att han inte ville ha frågan om tron och inte heller nattvarden utan kunde han få stå över den.
Han kunde tänka sig att i vördnad inför alltets storhet knäböja vid altaret men han ville inte ha Jesu “kött och blod” i sig. Det var en bra präst som tyckte att det var hederligt av honom att inte hyckla. På det sättet blev han ändå konfirmerad. Prästen menade att Gud säkert såg tvivlet i det hela och lät det ske på min fars vis.
Så gick åren. Far och hans bröder började musicera. De spelade saxofon, klarinett, dragspel och såg. Alla ungpojkar och ungflickor i trakten samlades hemma på magasinet och spelade och dansade. Det blev en tradition att varje lördag efter det man sått på våren och fram tills man skördat på hösten var det dans och musik på vårt magasin. Det blev vida bekant och folk kom redan på lördagseftermiddagen och hade med sig matsäck och instrument. Äldre, gifta och barn gick hem fram mot kvällningen och sen var det bara unga ogifta och husets barn kvar.
Vintertid var det ungdomsgård i drängstugan. Där satt alla unga och lyssnade på Radio Luxemburg, spelade kort och bordtennis och spelade levande musik och pratade. Traktens religiösa såg detta som ett syndens näste, en skam, men Far hävdade att det förhindrade många tillfällen till synd.
Alla lärde sig spela något instrument och alla lärde sig dansa, och när Far var sexton år började han få följa med sina bröder ut på allmänna danser. Egentligen skulle man vara arton men han godkändes ändå därför att han var så mogen och klok och en av dem som aldrig söp sig full.
Far hade en äldre bror, Sven, som varit sjuklig i hela sitt liv. Han hade svår astma redan när han var tre veckor gammal, och han svävade mellan liv och död många gånger. Ingen trodde att han skulle bli ens ett år gammal. Han klarade sig över sin ettårsdag, och då trodde man att han levde på nåder. År efter år gick, han var svårt astmasjuk och överkänslig för nästan allt, vädret, årstider, damm, hö. Hans skolgång blev mycket hackig och torftig, dels beroende på att man inte tyckte det var någon idé att han lärde sig särskilt mycket eftersom han ändå snart skulle dö och dels därför att han så ofta var borta från skolan när han var sjuk.
När han var elva år ville han inte leva längre. Han gav efter för sjukdomen, slutade äta och dricka. Far var då knappt fyra år. Far kröp upp i sängen till honom. Sven bad honom gå men han sa att han tänkte stanna där tills Sven blev frisk. Sven ville att han skulle gå men han vägrade, igen och igen. Sven frågade varför han inte gick ut och var med de andra eller morfadern i stället för att sitta och ha tråkigt i sängen och Far svarade: “Nej för då tänker du dö och jag vill inte att du ska dö så jag tänker stanna här tills du inte vill dö längre.” Sven kunde inte låta bli att skratta och då bestämde han sig för att fortsätta att leva så länge livet stod honom bi. Några dagar senare var han uppe på benen igen.
När morfadern hade dött ägnade sig Far åt Sven. Han såg till att Sven kom ut på dagarna och han gjorde i ordning en cykel så att de kunde åka ut och cykla. Far var tolv och Sven var nitton år. Far tyckte att det var på tiden att Sven började spela ett instrument. Han orkade inte blåsa så något blåsinstrument kom inte på tal. Han kunde inte göra något ansträngande så dragspel gick inte heller. Sven var mycket musikalisk så Far tog fram en såg och en fil. Sven blev en virtuos på att böja en såg och dra med en stråke och få fram de vackraste toner och också på att spela klapperspel, tre skedar som man sätter mellan fingrarna och slår mot kroppen.
Sven fick skolios i tonåren ovanpå astman, och det växte ut en stor puckel på hans rygg. Han hade en massa utslag, även i ansiktet. Han var blyg och försagd och vågade sällan umgås med andra människor; bara de som kom till gården och visade honom intresse vågade han tilltala.
Far tyckte att Sven skulle lära sig dansa. Det var svårt eftersom han ofta blev andfådd och röd i ansiktet, men Far gav sig inte. De dansade till en gammal trattgrammofon och så småningom blev Svens kondition bättre och han tyckte att det var roligt. Han hade mycket god taktkänsla och efter kort tid dansade han bra.
När Far var sexton år och kom in på dansbanorna tog han med sig Sven som då var tjugotre, men Sven vågade inte bjuda upp någon. Då bjöd Far upp och dansade en dans, tog med damen till Sven, presenterade dem för varandra och smög sig därifrån. Då kunde Sven inte göra något annat än bjuda upp. På så sätt fick han Sven upp på dansgolvet och sen blev det flera och ännu flera som tyckte att Sven var trevlig och dansade bra och han kom in i gemenskapen.
Sven ville gärna ha en motorcykel, en lättviktare, för han orkade så dåligt att cykla och det var långt till dansbanorna. Sven vågade inte heller åka själv eftersom han inte visste när han skulle få ett astmaanfall och då behövde han snabbt stanna och få hjälp med andningen. Far och Sven skaffade var sin motorcykel och sen sträckte de sig lite längre hemifrån. Det var en ny värld för Sven och han uppskattade den mycket.
Far undrade över varför Sven inte föll för någon särskild flicka, varför han inte uppvaktade någon. Det var ju många som kastade sina blickar på honom. Sven framhöll att han nog snart skulle dö ändå. Han ville inte att någon skulle binda sig vid honom och att de kanske skulle få barn och att de barnen skulle blir faderlösa. Sven älskade barn och han ägnade sig mycket åt andras barn och saknade egna, men som sagt, med döden som följeslagare skaffar man sig inte familj och barn.
En gång på en dans träffade Far brodern till den lilla flicka som han suttit bredvid i skolan under hennes första två skolår och frågade vad det blivit av henne. Han svarade: “Hon sitter hemma för hon ser ju så bedrövligt ful ut i ansiktet så det finns väl ingen vettig karl som skulle bry sig om henne.”
Nästa lördag cyklade Far till hennes hem och inviterade henne att följa med på dans. Hon blev förskräckt och sa detsamma som hennes bror sagt: “Det finns ingen som vill dansa med mig. Jag skulle bara bli panelhöna och skämmas och det vill jag inte.”
“Jag vill dansa med dig och jag vill dansa med dig alla danser du vill, och om ingen annan bjuder upp dig så abonnerar jag på alla danserna.” Då skrattade mor och sa: “Men jag har inget att ta på mig.” Det var verkligen sant för ingen hade köpt något fint till henne. Eftersom hon såg så bedrövlig ut i ansiktet var det inte lönt att kosta på henne några finkläder. Då gick Far till en granne som hade en dotter som hade ungefär samma storlek och frågade om han inte kunde få låna en klänning och skor till dansen. Det fick han och kom tillbaka med hela utstyrseln och sa: “Nu finns det, ta på dig så åker vi.” Mor hade inget att säga utan hon satte sig på hans pakethållare på cykeln och de for i väg på dansen.
Sven var redan där och anslöt sig till Far och flickan. Sen dansade de växelvis med mor hela kvällen och hade mycket trevligt. Far fick en massa underliga frågor och många tyckte att det var oförskämt av honom att ta med sig en så ful människa ut på en offentlig dans. Folk trodde att hon smittade och visade tydligt sin avsky men Far brydde sig inte, han tyckte om henne och det var det enda som var viktigt för honom.
Far såg mycket bra ut och eftersom han dansade underbart blev besvikelsen stor hos alla dem han dansat med förut, innan han började ta med sig mor på danserna. Det blev mycket elakt prat bakom ryggen på honom och mor utsattes för hot och elakheter.
Far gick hem till sina föräldrar och sa att han tänkte gifta sig med mor när han fyllt tjugoett och blivit myndig och att de skulle bosätta sig hemma på gården.
Fars mor och far och syskon, alla förutom Sven, blev mycket upprörda och försökte tala honom tillrätta. Det var inte möjligt att en bondson gifte sig med en statardotter och dessutom en som var sjuk, som växt upp på ett sanatorium och som såg ut så att man blygdes och skämdes bara man tittade på henne. Vilken skam för hela släkten och hela bygden, vad skulle folk säga?
Far förklarade att han älskade denna lilla människa och att det inte gjorde honom något om hon hade lite ärr i ansiktet. Hon var praktisk, duktig och pålitlig, hon var humoristisk och pratglad, skrattade lätt och blev ursinnig i samma anda, hon dansade bra och de hade så roligt tillsammans. Så vad andra än sa tänkte han leva sitt liv med mor.
Fars mor sa då: “Något sådant kan jag inte låta ske, jag kan inte bo under samma tak som den människan.” Far frågade då sin mor: “Och vart tänker mor flytta då?” Därmed var diskussionen till ända.
Far och mor förlovade sig och “gick i sällskap” tills Far var tjugotre och mor tjugoett. Då gifte de sig i kyrkan och Far hade samlat ihop pengar genom att be gästerna om pengar i stället för presenter. Det var också skandal. Mors släkt hade “inte saltet till vällingen” och kunde inte hålla bröllop för henne. Dessutom skämdes de. Men genom detta ovanliga arrangemang såg Far till att hon ändå fick det som behövdes.
Mor som mist sin egen mor vid två och en halv månaders ålder och växt upp på sjukhus, ett sanatorium för tuberkulossjuka, och som aldrig träffat sin far, visste mycket väl att hon inte kunde gå in i kontakt med små barn. Hon blev stel och skräckslagen av deras behov och hon ville inte ha barn för hon visste att hon inte skulle klara av det.
Far ville så gärna ha barn och han sa att om hon födde honom barn så skulle han ta hand om dem. Han skulle se till att hon fick den hjälp hon behövde så att hon inte behövde vara rädd. Han talade igenom saken med Sven och undrade om inte Sven kunde tänka sig att ingå i vår familj, inte bara som de övriga vi levde under samma tak med, utan på ett annat sätt med att knyta an till barnen som skulle födas i familjen. Det kunde han tänka sig, det ville han gärna, och så blev det. Hans uppgift var att alltid finnas till hands för mor så mycket han kunde och orkade. För honom blev det som att få en egen familj utan att han behövde vara rädd för att dö ifrån ansvaret.
Först föddes min bror, helt välfungerande, men skrikig om nätterna. Mor fick sova och Far gick och bar honom tills han somnade. Under sitt första år sov han inte en hel natt och Far gjorde olika arrangemang för att kunna ha honom med sig i ladugården och arbeta samtidigt som min bror var vaken.
Femton månader senare föddes jag, och jag var inte planerad. Ett barn som inte gav ett ljud ifrån sig. Ett barn som var vaket all tid som andra var vakna men som inte tog kontakt med omgivningen.
Mor har berättat att när hon var gravid med mig bröt hennes tbc ut igen och hon fick åka in till sjukhus på behandling. När jag skulle födas fick hon ligga på infektionsavdelningen för man visste inte om man fått bort smittan. Hon hatade sjukhus och avskydde att ligga där, men hon hade inget val. När jag föddes fick mor inte se mig eller röra vid mig utan jag transporterades genast i taxi de tretton milen till regionsjukhuset där jag fick serum-vaccin. Jag fick stanna där i tre dygn för att de skulle förvissa sig om att vaccinationen hade tagit.
Så kom jag tillbaka, och enligt min mor så skrek jag “som en stucken gris”. Hon tyckte att det var fruktansvärt obehagligt och vred sig bort och sa: “Åh, neej.” Så tystnade jag, berättade hon, och efter det var jag så snäll att man inte märkte att jag fanns. Efter det visade jag inte längre tecken på några behov.
När jag var vuxen berättade mor detta för mig utan att förstå att det är något fel på ett barn som slutar ta kontakt bara för att mamman blir rädd för barnets behov. Kanske var det så att vaccineringen hade betydelse. Kanske var det så att de tre dygnen av separation hade betydelse. Kanske var det så att jag hade en vekhet i konstitutionen som bröt ut då. Kanske var det en kombination.
Några dagar senare kom Far och hämtade oss och tog över ansvaret.
Han märkte att jag inte skrek något hungerskrik, utan han fick hämta mig till bröstet var fjärde timme för att jag skulle få i mig näring. Jag reagerade inte på om jag var kall eller blöt eller ensam, jag sov inte som andra småbarn. Han var på Mjölkdroppen och träffade läkaren och tog upp sina bekymmer, men läkaren kunde inte hitta något fel, annat än att han tyckte att det skulle vara mamman som skulle ta hand om mig, inte pappan.
Far fick också bannor av alla mödrarna på Mjölkdroppen eftersom de tyckte att det var oanständigt att det var en pappa som kom dit med sina två små barn. De kunde inte förstå varför inte mamman kom. Han förklarade, men då tyckte de att mor inte kunde vara någon riktig människa. Far brukade stanna utanför med oss tills det var hans tur, och ofta tyckte sjuksystern synd om honom och tog in honom i ett särskilt rum och lät honom gå före. Detta väckte mycket ont blod och blev en visa på bygden.
När jag var sju veckor gammal märkte Far för första gången att det var något som inte stämde med mig. Min bror hade ruskat om min “låda” så att mina fingrar kommit i kläm mellan lådan och väggen och blivit alldeles blå, men jag skrek inte. “Varning, varning”, sa det i Fars huvud, men han tänkte att det kanske bara var en tillfällighet.
Någon månad senare fick jag ett bistick mitt emellan ögonen och det blev blå streck som ett tecken på det vi brukar kalla för blodförgiftning, och jag skrek inte då heller. Far tog ut en läkare och läkaren sa att det var en fruktansvärd smärta att få en sådan infektion och att han inte förstod varför jag var så oberörd.
Far insåg att det var något som inte stämde med mig. Att jag inte lekte eller var intresserad av omgivningen, att jag inte skrek ut mina behov, att jag inte tog kontakt eller var i kontakt med någon.
I Fars värld skulle man vara i gemenskap. Det var det viktigaste i livet, att vara i kontakt. Det var det som gjorde att livet kändes levande och att man själv kände sig värdefull. Det var det som gjorde att man utvecklades naturligt och att man präglades av de människor man hade i sin omgivning.
Detta föranledde Far att observera mig och han kom fram till att eftersom jag inte tog kontakt med omgivningen så fick han se till att omgivningen tog kontakt med mig.
I dörröppningen till köket hängde Far upp en hängmatta av fisknät och i den låg jag när han inte bar mig på ryggen eller kunde lämna mig hos Emma. Alla som passerade kunde därför jollra med mig. De fick gå under eller vid sidan av hängmattan och då gick det inte att undvika att kontakta mig. Även om det inte sades rent ut så tror jag att Far hade gett order om att var och en skulle gulla med mig på väg ut eller in.
När jag blev större hängde han en gunga där i stället. Den satt så högt att jag hamnade i ögonhöjd med dem som passerade. När det var som kallast på vintern och dörren till förstugan måste vara stängd flyttades hängmattan och senare gungan till dörren mellan köket och kammaren. Även där passerade de flesta så det var lika effektivt för att hålla mig i kontakt och “störa” mig.
Han tillverkade också en bärsele som han hade på ryggen. Det var en gammal ryggsäck som han klippt hål i och gjort om. Det var inte vanligt att man bar på sina barn på 1940-talet i Sverige, och speciellt inte när man arbetade med djur i en ladugård.
Det är två omständigheter kring bärselen som jag i efterhand förstått har haft den största betydelse för min utveckling.
Den ena är att Far hade psoriasis, den hudsjukdom som gör att huden blir hård och stel om den inte ofta får luft, sol och vatten. Det gjorde att han inte kunde ha kläder mellan sin hud och min och det gjorde i sin tur att jag fick sitta intill hans bara hud på ryggen. Därmed var jag i kontakt på ett annat sätt än om det varit kläder emellan. Det har haft en stor betydelse för mig senare i livet.
Den andra omständigheten är att Far pratade för sig själv. Det skulle han aldrig själv ha erkänt. Han menade att han talade med korna, med radion, med hunden, men i min värld pratade han hela tiden högt med sig själv. Det gjorde att jag som satt bakom honom med huvudet lutat mot hans rygg ständigt följde hans ordmelodi. Jag har klara minnen av hur ord lät, hur ordmelodin lät och jag vet också att jag började ljuda under den tiden. Jag förstod inte innehållet i orden på det vanliga sättet men det roade mig att bara lyssna.
Jag satt på ryggen tills jag var fyra och ett halvt år. Om han själv inte kunde ha hand om mig och inte var inne och hade satt mig i köksdörren, lämnade han mig hos Emma. Emma var över åttio år och en märklig kvinna. Hon var en avlägsen släkting till min mor och hon bodde hos oss för att hon inte ville in på ålderdomshem. Hon hörde dåligt, såg dåligt och hade bara en arm. Hon var född med ena armen ur led och den växte inte ut. Under klänningsärmen kunde man se en liten smal vit arm med en orörlig hand på.
Emma hade ett märkligt liv bakom sig. Hon hade ett sätt att tänka och förstå människor som var unikt. Som ung hade hon fått två utomäktenskapliga barn, en son som var utvecklingsstörd och dog vid sjutton års ålder och en liten vacker flicka som dog i blindtarmsinflammation vid fem års ålder. Det var en stor sorg för henne eftersom hon var mycket barnkär. Far frågade varför hon inte blivit gift och hon svarade att en fattig, ful, enarmad flicka var det ingen som ville vara gift med. Man kunde vara rik och ful och bli gift men inte fattig, ful och lytt.
Hon arbetade på herrgården som statare och fick inte gå i skolan. Hon började göra tjänst som lillpiga när hon var sju år och sen arbetade hon i hela sitt liv.
När hon var tolv år gick hon till skolläraren och frågade om hon inte kunde få städa hos honom i utbyte mot att han lärde henne att läsa och skriva. Det gick han med på. Hon var född på 1860-talet, och som ensamstående kvinna var hon i en mycket utsatt position.
När det socialdemokratiska partiet föddes i Sverige och organiserade sig var hon en av de första att bli medlem. Hon startade också ett kvinnoförbund och var initiativtagaren till biblioteket i hemortens Folkets Hus.
Vid ett tillfälle räddade hon godsägarens son från att drunkna och som tack fick hon en ko. Hon kunde inte hysa kon, hon hade ingen ladugård och inte heller foder, så hon gick till storstaden med kon. Det tog några dygn. Där sålde hon den på marknaden och sen stannade hon i staden några månader hos släktingar och gick på alla biofilmer som visades. Det var den enda utflykten hon gjorde i hela sitt liv och den berikade henne mycket. Hon talade ofta om den och berättade om allt hon varit med om.
Hon ombads av SSU:s ungdomar att bli regissör för deras politiska teater. Det fick hon mycket erkännanden för och där fick hon också vänner.
När hennes yngre bror blev gammal tog hon hand om honom ända tills han dog. Då var hon tvungen att flytta eftersom det var herrgårdens länga och hon inte kunde arbeta längre. När det var dags flyttade hon hem till vårt. Hon hade hela sitt pick och pack i en byrå. Där fanns allt hon ägt under hela sitt liv. Far tyckte mycket om Emma och hade stort förtroende för henne. När jag var hos henne var jag nöjd.
När Far bar mig märkte han att jag var fjärran på något sätt och när han lämnade mig hos henne var jag till en början likadan. Men om han gick ut och tittade på oss genom fönstret såg han att jag var i kontakt med Emma på ett helt annat sätt än han själv någonsin lyckades med. Det gjorde att han visste att jag kunde vara i en naturlig gemenskap fast jag inte var det med någon annan än henne. Han grubblade mycket på detta men kunde inte förstå skillnaden. Han försökte tala med Emma om det men hon bara sa att om han slutade skrämma mig så skulle han säkert få kontakt han också.
Han kunde inte förstå att jag skulle kunna vara rädd för honom för det märkte han ingenting av. Men han förstod att det var något särskilt att vara i kontakt med Emma för själv älskade han att vara i hennes atmosfär. Han blev glad i hela kroppen och hon sa alltid något tänkvärt. Men när det gällde mig förstod han aldrig någonsin vad det verkligen rörde sig om.
På middagsrasten lade sig Far med mig på sängen eller gräsmattan och försökte hålla kvar min blick. Ibland lyckades det. Då blev han lycklig, men då släppte jag genast kontakten. Då svor han. Han upptäckte att om han var det minsta förväntansfull eller bekymrad gick det inte att få kontakt med mig, utan bara när han var helt neutral och koncentrerad. Han upptäckte också att kontakten alltid var på mina villkor. Han var osäker på om det verkligen var honom jag såg eller om det var något annat som fångade mitt intresse. Han kunde inte avgöra det. Men han märkte att om han själv hade det minsta lilla egna behov drog jag mig undan. Han fick locka och leka i evighet och till slut lyckades han att ögonblicksvis komma i kontakt.
Han upplevde också att jag såg rätt igenom honom, att jag hade ett annat sätt att betrakta än vad han sett något annat barn ha. Han funderade mycket på vad detta kunde vara.
Min bror var inte sådan. Han var alltid tillgänglig, skrattade av glädje, skakade av rädsla, rasade ut i ovett och ilska, grät när han var ledsen och sörjde när han förlorat något. Han var aktivt handlande, nyfiken, utforskande och han var mycket, mycket social. Han lekte jämt, kunde leka med vem som helst när som helst, kunde foga sig i de flesta situationer, var lätt att ha med sig och tillfogade aldrig sig själv eller andra skada.
Ibland tyckte Far att kontakten med mig var obehaglig. Han fick en otäck känsla av att vara fel, oduglig, dålig eller elak och, framförallt, otillräcklig. Han berättade att han ibland blev så arg att han hade lust att slänga mig i väggen, och ibland blev han väldigt rädd eller ledsen. Det var som om jag avslöjade någon hemsk hemlighet han hade. Det var som om jag slet och drog i hans känslor fast jag samtidigt var helt borta. Det var som om jag hade någon sorts krav på honom som han inte begrep ett jota av. Han fick en förnimmelse av att jag fanns i en annan värld än den han var född i och som han egentligen inte ville ha med att göra, för den världen var inte god.
Hans kamp med mig stod om att han ville ha mig in i “den vanliga världen”, den värld där människan är en vanlig människa med fel och brister och förtjänster, där vi är i gemenskap, blir vän och käresta, eller ovän och fiende. Han ville inte att jag skulle vara i den främmande värld som han själv inte begrep något av och som han inte tyckte ledde till någon personlig tillfredsställelse.
Jag befann mig helst i mitt inre, det som jag senare kallade för “den riktiga världen” eller “Ute”. “Den vanliga världen” – den där man tänkte på om man var hungrig, frusen, längtande, saknande – var väldigt främmande för mig. Ibland, under korta stunder, hamnade jag där, och det var mycket obehagligt. Det medförde att kroppen kändes som ett rörligt köttstycke som det ofta gjorde ont i. Då kom det en massa farliga demoner och otäcka ljud som skrämde vettet ur mig. Ofta skrek jag då, bankade och skrek tills det blev tyst. Ljuset var också så otäckt i “den vanliga världen”. Allt ändrade sig hela tiden och det sved och värkte i huvudet.
I “den riktiga världen” var det alltid ett annat sorts ljus och det var mycket behagligt. I den världen umgicks jag med mina vänner. De var två stycken, ett ljust och ett mörkt väsen, och de hette Slire och Skydde. De var av hankön men de såg inte ut som människor, de var väsen, de var “svep”. Man kan tänka sig dem ungefär som ett stycke sidentyg som svävar fritt i luften, som sveper genom den, som sveper genom den riktiga världen. Det var jag också, ett svep, men jag såg inte mig själv som ljus eller mörk.
Far gjorde allt som stod i hans makt för att hålla mig kvar i “den vanliga världen”. Han märkte att jag inte utvecklades som andra barn medan jag befann mig i min värld. Bland annat kissade jag på mig ända tills jag var nio år.
Under lång tid övade han varje dag med mig för att få mig att bajsa i en potta. Det gick inte, och då tillverkade han en trästol som han satte över gödselrännan i ladugården, och där satte han mig och lät mig sitta till dess att jag hade bajsat. Han visade mig hur, han demonstrerade och försökte att få mig att förstå att jag skulle säga till när jag var nödig. Det lyckades han inte med, men han fick till vana att sätta mig över gödselrännan varje morgon och låta mig sitta tills jag hade gjort det jag skulle. Problem blev det bara de få gånger vi reste bort.
Kisseriet fungerade bara från och till. När känslan av kissnödighet kom förnam jag den i kroppen men jag förstod den inte. Den var för mig inte förknippad med att kissa. Men så småningom kunde jag få upp tanken i huvudet att när jag hade den och den känslan i kroppen var det dags att kissa. Det dröjde ända till elva års ålder innan jag förstod att den känslan som fanns i kroppen var kissnödighet. Och så småningom lärde jag mig att när jag hade känslan av kissnödighet skulle jag kissa. Om det då fanns ett incitament att gå till en toalett så gjorde jag det, men fanns inte det kissade jag i alla fall på mig.
Far funderade mycket på hur jag egentligen fungerade på insidan, varför sådant som kom naturligt av sig självt i en viss ålder inte gjorde det hos mig. Han tyckte att jag var en olöst gåta och han ville så gärna lösa den.
Han grubblade mycket över att jag med sådan precision och förslagenhet utsatte mig för farliga situationer utan en tanke på konsekvenserna samtidigt som jag på sätt och vis var som ett ovetande spädbarn. Han var rädd att jag faktiskt skulle kunna förolyckas, och samtidigt ville han inte begränsa mig för mycket utan ville att jag skulle få erfarenheter av verkligheten och bli verklighetsförankrad, vilket jag inte var.
Han kunde se att på en viss nivå fanns allt välutvecklat inom mig, men så fort något av det jag kunde skulle leda till en aktivitet, en handling, en konsekvens, en funktion blev det bara till konstiga stereotypier och irrationella beteenden och långa obegripliga haranger av ord. Det bekymrade inte mig själv ett ögonblick men det var mycket bekymmersamt för omgivningen. Inte minst därför att jag var så hjälplös i vardagslivet. Inte kunde jag klä på mig själv eller ens komma på att det var någon vits med att ha kläder på mig hur vädret än var. Inte kunde jag skaffa fram mat om jag var hungrig, och förresten gav hunger inte ens signaler till att det var mat jag behövde. Inte kunde jag skydda mig mot någonting farligt. Jag brände mig på händerna och fick fula sår och flåsor, jag hade skoskav och nötte bort huden så det var bara röda köttet. Mitt behov av ständig övervakning besvärade och bekymrade.
Varför var jag inte intresserad av omgivningen och andra människor? Varför var jag inte öppen för att bli intresserad och leka med andra barn? Varför lärde jag mig inte språket genom att samtala, utan sa bara en massa ord och meningar rakt ut i luften? För mig var orden en lek, ord hade form, färg, ljus, ljud, som var som ett multiscenario, och jag älskade att uttala dem. Ju krångligare ord, desto bättre. För mig hade de en särskild sinnesmening, men ingen innehållsmening.
Varför verkade ingenting betyda något för mig, inte levande djur, inte leksaker, inte andra barn och egentligen inte andra vuxna heller? Varför var jag inte intresserad av att äta eller dricka om ingen lockade mig till det? Varför tyckte jag inte om att ha kläder på mig och varför ville jag inte släppa ifrån mig kläder hur skitiga de än var? Det var tusen frågor som snurrade runt omkring mig.
Många sa till Far att det måste vara något fel på ett barn som skrek så och att han borde söka hjälp. Man sa att det inte skulle bli något av mig om jag inte fick riktig hjälp med att utvecklas. Far var inte emot att söka hjälp. Han frågade ofta andra: “Vad gör man med denna unge? Jag finner inte på någon råd!”
Han försökte prata med mor om det här, men hon var inte intresserad. Hon tyckte bara att jag var besvärlig och inte gick att få någon ordning på. Hon blev galen på mig för att jag inte gjorde som hon sa, för att jag inte anpassade mig så att jag passade in, och hon tyckte att jag var korkad som inte kunde lära mig på samma sätt som andra barn. Hon tyckte att han skämde bort mig så att det aldrig skulle bli folk av mig.
Han försökte prata med läkaren på Mjölkdroppen många gånger men doktorn sa att det inte var något fel och att det bara var han som var överspänd och att han överbeskyddade mig och att jag var bortskämd. Doktorn sa att flickan var lite sen i utvecklingen men att hon säkert skulle ta igen det senare. Doktorn fick ju bara se mig i trygghet hos Far och då kunde han ha mig skrikfri den stunden, så doktorn fick aldrig någon vettig bild av vad det var för slags problem. Dessutom var doktorn mer intresserad av blindtarmar och andra sjukdomar än av ett barns psykiska status så han var totalt okunnig på området.
Senare försökte Far prata med lärarna i skolan och andra personer men där fick han bara en massa kritik. Ingen var intresserad, utan de flesta gav honom rådet: “Skicka henne till en institution så gör de säkert folk av henne där. Där får hon lära sig att veta hut.”
Han märkte att jag inte hade någon självbevarelse, att jag kunde göra livsfarliga saker utan att ha det minsta insikt om att jag kunde dö eller bli skadad. Därför arrangerade han alltid så att någon hade ansvar för mig, och den som inte tog sitt ansvar skulle han ha hängt upp och flått levande.
Den ende han kunde dela sina bekymmer för mig med var Sven, men dessvärre var Sven ännu mer bekymrad än Far så det lättade inte på bekymmersbördan utan snarare förstärkte den. Sven målade hin på väggen, han trodde det värsta, att jag skulle bli mobbad, sexuellt utnyttjad, bli våldtagen, slagen och förstörd av okunniga människor som inte hade god hand med mig. Hans svartmålning gjorde Far mer nerslagen än han annars var. Han slutade att prata med folk om mina egenheter och svårigheter och bestämde sig för att han skulle lära mig allt han kunde, och han hoppades att det skulle vara nog för att jag skulle bli så välfungerande att jag inte blev till måltavla för andras aggressioner. När han bestämt sig för det började han systematiskt att ta itu med alla svåra situationer som jag hamnade i.
Han tänkte att han skulle ligga steget före, och det betydde att han hela tiden var medveten om mig och om mina beteenden, att han reflekterade över vad jag gjorde och hur det såg ut, att han ständigt engagerade mig i kontakt om det gick och i vart fall att han höll på med något som han hade mig delaktig i. Han förstod att det som gjorde att jag inte utvecklades var att jag blev lämnad ifred och att han inte tänkte på mig, och på vad jag gjorde. Den uppmärksamhet han gav mig var av ett annat slag än den han gav andra. Det fanns inget av förväntan och krav, inget av önskan eller föreställningar om hur det skulle vara, bara en sval, koncentrerad uppmärksamhet.
Vad var det han skulle försöka lära ut till mig och vad var det för något jag faktiskt lärde mig? Det var den stora frågan som Far levde med.
Far frågade sig vad det var för fel på mig. Han förstod att det var något liknande det som folk hade sagt om hans morfar, luffaren, men det hade han inte störts av så han förstod inte varför så många människor tyckte att det var fel på mig. Hans äldre syster hade en son före äktenskapet som var tjugo år äldre än jag, och han hade också en massa konstiga beteenden utan att det var något fel på hans intelligens. Kanske var det något liknande med mig?
Far jämförde mig med hur barn i allmänhet utvecklades. Han förstod att han behövde se hur barn fungerar naturligt och se vad han behövde öva med mig för att jag skulle utvecklas på bästa möjliga sätt. Han hade insett att det inte gick att fråga andra, för de började genast mässa om att han skämde bort mig, att jag var så underlig att jag nog borde vara på institution.
Det han redan hade märkt var att jag inte var intresserad av yttervärlden, att jag inte lekte med saker, att jag inte jollrade utan var tyst, ända tills jag började säga svåra ord och upprepa dem många gånger som om det var viktigt i sig att säga dem. Men jag tycktes förstå vad orden betydde. När någon sa något såg jag vad de menade men satte det inte i samband med orden de sa. Jag pekade aldrig och tittade aldrig på något som hade samband med ordet jag sa. På ett annat sätt tycktes jag förstå vad som menades med det som andra sa, men det ledde aldrig till att jag reagerade på det. Det var som att det inte brydde mig vad som hade hänt eller vad jag hade varit med om och inte heller vad som komma skulle. Att hänvisa till något som varit eller skulle komma var helt främmande och utan värde för mig och därför var det omöjligt att få mig att göra saker genom belöning eller sanktion.
Fars intresse för kontakt hade han fått av sin morfar. Hans intresse var att ta hand om sina kor och precis som sin morfar kunna mjölka dem utan att manipulera dem. Far klappade, pratade, gullade med kon och när han fick riktig kontakt så släppte hon ner. Med vissa kor räckte det så småningom att han kom i närheten och sa “släpp ner” så rann mjölken ner i spannen. Då blev både Far och kon nöjda.
Hans dröm var att kunna ha den kontakten med alla sina tjugotre kor men det lyckades inte. Det kom nya kvigor som inte var ett dugg intresserade och som det tog lång tid att få kontakt med och det fanns alltid några gamla tjuriga kor som tvärvägrade.
När han blev trött satte han ner mig i en kalvkätte. Ibland var det någon nyfödd kalv där, ibland var den tom. Där satt jag för mig själv och gungade och var i min egen värld. Far förstod att det inte var bra för min utveckling men han hade inget alternativ. Ofta tänkte han att det värsta var att jag inte var i gemenskapen, att jag inte kunde dela känslor med andra, och han tänkte göra det som stod i hans makt för att ge mig inträdesbiljett dit. Han var inte intresserad av vad det skulle bli av mig. Det hade många frågat: “Vad ska det bli av henne om du bara har henne här? Vore det inte bättre att lämna henne på en institution så att det blir folk av henne?” Far svarade: “Blir och blir, hon är ju som hon är och på en bondgård finns det alltid något hon kan göra, skala potatis eller så. Vi är så många här och det finns så många händer som gott och väl hinner med det som behövs och även att ta hand om henne, precis som vi tar hand om andra människor som inte är helt funktionsdugliga, så hon får i vart fall stanna här. Sådana som hon kan lära oss något som vi aldrig kan få reda på genom något annat än att praktiskt komma i kontakt med någon som hon. Hon gör den nyttan att hon tvingar andra att lösa sina problem och det är väl inte så dåligt. Tänk om alla soldater hade någon som Iris att ta hand om och grubbla över, då skulle det inte bli krig och då skulle det se annorlunda ut i världen.”
Folk i omgivningen tyckte att han var konstig men det visste de ju redan sen tidigare så det var det väl bara att rycka på axlarna.
Jag satt upp men var inte benägen att krypa. Far använde tid, en timme om dagen i flera månader då han satt med mig på golvet och lekte och flyttade mina händer och knän. Mor tyckte att det var lönlöst men han bara fortsatte trots att han inte såg något resultat. Så gav han upp och helt plötsligt en dag några månader senare kröp jag galant. Så gick det ofta till: han övade och övade och övade utan att jag verkade ta in och lära mig ett dugg men han fortsatte ändå långt över gränsen för det som verkade förnuftigt. Han sa att det var det enda han kunde göra för att inte tappa intresset och ge upp. Och långt, långt efteråt visade det sig att jag kunde. Det var obegripligt för honom. Han förstod att jag lärde mig allt hur lätt som helst men han förstod inte varför jag inte sen kunde använda mig av det jag lärt. Han kunde inte begripa hur det kom sig; det blev han aldrig riktigt klok på.
Vad han inte förstod var att det var så trevligt och behagligt när han höll på med mig att jag inte fick den minsta impuls att göra det som han försökte lära mig, för då skulle det behagliga ha tagit slut. Inte förrän efter en lång tid märkte jag att det hade tagit slut och att jag upplevde en tomhet. Först då kom impulserna till att göra samma sak själv igång.
I efterhand har jag kunnat förklara att det var så med mig att jag förstod allt som sades och gjordes men att jag inte hade impulser på insidan att göra vad man sa åt mig. Jag hade ingen egen vilja i den meningen att nyfikenheten på det som var utanför väckte känslor som kunde ge impulser att söka efter något. Jag hade inte klart för mig vad man skulle ha allt det till som kom ut från andra människor. Det som kom ut från dem var önskningar, förväntningar, krav, behov och annat. Jag såg allt det och jag förstod det på mitt eget sätt men det fanns inte i min värld att jag skulle kunna göra något eller vara delaktig i det. Ofta var det så att jag tyckte om när Far höll på med mig, när han ställde mig på knä och flyttade mina armar och ben, när han ställde mig på fötterna och petade på benen för att jag skulle gå. Jag förstod väldigt väl vad Iris var, det var en hon, det var den som Far höll på med; jag betraktade Iris objektivt utifrån. Eller också var jag i den riktiga världen, och där hade jag ingen uppfattning om mig själv. Inuti var det tomt, nej inte tomt, bara stillestånd. Jag visste att det fanns en massa på insidan men eftersom det inte rörde sig, så var det inte levande. Det var som en tavla eller skulptur, och jag visste inte att det gick att göra något med det annat än att betrakta omvärldens rörelser och förändringar. Det var vad jag ofta gjorde, betraktade allt och alla, oreflekterat.
Så länge Far höll på med mig fanns inga stereotypa reaktioner men när han släppte intresset försvann det yttre. Och när det inre stod stilla försökte jag få det yttre att röra sig så att jag skulle märka att jag fanns och levde. Jag började vifta med händerna runt ansiktet och slå med huvudet, jag grimaserade och fick tics och såg plågad ut. Om jag kunde vagga lossnade svepet och jag gick Ut.
Gemensamhet, att vara i ömsesidighet med andra människor, är det som ger ljus på insidan och inspirerar ens impulssystem, och eftersom jag inte var i gemensamhet särskilt mycket så hände det väldigt lite inom mig som syntes utåt. I mitt inre, i det jag kallade Ute eller den riktiga världen eller att vara i atmosfären, fanns universum, och jag var del i det, men i den vanliga världen var jag främmande; den begrep jag mig inte på.
Far märkte en skillnad på mig och min tjugo år äldre kusin. Jag verkade inte ha något problem med att vara utanför, medan min kusin på ett helt annat sätt uppvisade tecken på ångest, vanmakt, förtvivlan, skräck och panik. Fars morfar, luffaren, hade inte heller visat minsta tecken på att ha ångest; han levde i sin egen värld. Långt senare – när jag som vuxen varit i Göteborg och blivit testad och man sagt mig att jag sannolikt skulle ha fått diagnosen autism om man haft sådana testmetoder när jag var liten – sa Far: “Om du var autistisk så var du i vart fall ett gladautistiskt barn. Den enda känsloyttring du visade var glädje. Ofta såg du lidande ut med rynkat ansikte och du gömde dig oftast ihopkrupen med ben och händer framför ansiktet, ofta rusade du i väg och kröp bakom en stol eller under en säng, speciellt när det kom någon främmande.”
Folk i omgivningen sa att om Far skulle lämna mig ifred så skulle jag bli mycket nöjdare och inte få utbrott. Han föll till föga och lämnade mig ifred en tid men det ledde bara till att jag blev orolig, och när det kom någon som kontaktade mig reagerade jag mycket mera negativt än jag gjort när han hade mig med i alla situationer. Det stärkte hans uppfattning att gemensamheten var bra för mig, även om jag inte såg ut att tycka om den. Efter den perioden tvivlade han inte på att det bästa var att han hade mig med så mycket som möjligt.
När jag var lite över tre år lyckades han hålla kvar mig i kontakt så att jag inte kunde försvinna utan helt enkelt var i möte med honom. Det öppnade någonting nytt inom mig och jag började gråta. En alldeles vanlig gråt, så som barn ofta gråter när det gör ont. Jag försvann inte in i min egen värld utan var kvar i kontakt och känsla. Innan dess hade jag inte gråtit på det sättet och Far upplevde det som ett stort steg framåt i min utveckling.
Tidigare hade jag inte reagerat alls, inte märkt andra människor; de hade varit som rekvisita i min värld. Nu reagerade jag på ett annat sätt. Nu blev problemet att jag skrek så fort det kom någon annan in i rummet, och om någon kom fram och hälsade på just mig fick jag ett utbrott. Det innebar att omgivningen tyckte att jag skrek hela tiden, att nu var det verkligen outhärdligt att ha med mig att göra och man tyckte att jag hade blivit sämre. Men Far hävdade att det var ett framsteg. Det var alla djupt oense med honom om. Ofta fick någon ta mig under armen och bära ut mig ur rummet för att människor skulle kunna samtala och umgås normalt. Far sa att det bara var när det kom någon ny person i närheten som jag skrek och att all den tid jag var med honom själv var det inte så och då var kontakten med mig mycket bättre än tidigare. Det var det ingen som trodde på men min bror och Sven intygade att det var sant. De flesta trodde att han bara försvarade sig för att inte behöva se sanningen i vitögat och ändra sin uppfattning.
Far såg det i alla fall som ett framsteg. Inte för att han brydde sig om hur mycket jag utvecklades utan för att han tyckte om att jag var kontaktbar, att det var livet, att det var en kvalitet som jag inte tidigare hade haft.
Nu kom det ett nytt språk. Jag kunde tala i timmar, prata, prata, prata. Jag kunde säga mycket svåra och krångliga ord, kunde berätta om både inre och yttre händelser i en salig blandning. Men det var inte kommunikativt; om Far avbröt så började jag bara på något nytt. Jag gick aldrig tillbaka och sa samma sak; om jag skulle ta om något gjorde jag det varje gång på ett nytt sätt. Han kallade det min fantasi. I min värld var det kontakt. Jag hade sällskap av min egen röst och tyckte mycket om de rörelser som blev utanför mig när jag släppte ut orden. Det var en ny lek och den gladde mig mycket. Det blev en helt annan verklighet inuti mig och den försvann aldrig igen.
Jag förstod vad ord betydde, men på ett mycket begränsat sätt. Ordet lampa betydde just den lampan som stod just där. Om någon sa lampa om en annan lampa i rummet så fanns inte den lampan. Den existerade inte förrän någon lade till något som skiljde den från den första, till exempel bordslampa, vägglampa.
Far upptäckte också att jag inte sa “jag” om mig själv. Iris var känt, men när Far sa jag eller du eller vi blev jag förvirrad och började prata om något annat. Jag visste inte vad begreppen du eller jag eller vi var. Det var svårt. Far undrade hur han skulle göra för att jag skulle lära mig att jag var jag. Han förstod att jag såg allt som utanför mig, som objekt, och att ingenting hade med mig att göra, att jag var oberörd av alla fenomen och känslor som omgav mig.
En dag kom katten och hunden ihop sig om en matbit i köket och försökte dra den åt var sitt håll. Jag skrattade hjärtligt åt deras för mig helt oväntade beteende. Far såg också hunden och katten och skrattade också, men han märkte att jag hade skrattat före honom, och då blev han oerhört glad över att jag kunde reagera normalt i den vanliga världen. Jag registrerade hans glädje över mitt skratt, och lärde mig av detta att det var något värdefullt för andra att jag skrattade högt. Efter den händelsen gick jag omkring och skrattade högt i alla möjliga situationer för att jag trodde att det var så man skulle reagera, till irritation för människor omkring mig. Mitt skratt var inte normalt i den vanliga världen, men jag tillämpade det jag hade lärt mig av Fars glädje.
När jag reagerade känslomässigt var jag inte med själv utan det var bara en stereotyp reaktion, ett oförklarligt beteende. Han märkte att när jag inte var nöjd, troligen för att jag hade behov, så kom de här underliga reaktionerna i stället. Också när någon försökte ta kontakt med mig och förväntade sig att jag skulle svara an på det naturligt kom olika typer av knäppreaktioner som att skaka på huvudet och händerna och dra mig undan all kontakt eller kasta mig ner på marken och få ett utbrott.
Så fort det dök upp någon som kunde tänkas förvänta sig att jag skulle hälsa eller som själv tänkte hälsa på mig flydde jag och gömde mig. Jag kunde hålla mig undan länge, ofta tills Far drog fram mig och höll i mig. Då vred jag mig som en mask tills atmosfären var lugn, och då kunde jag bli helt stilla och sitta i ro i timmar. Om jag inte hann undan och någon gick emot mig med sikte på att få kontakt, hamnade jag som i en vit mjölk, en sorts dimma, och då hörde jag ofta ett otäckt ljud – det var jag själv som skrek – och jag for baklänges, andra sa att jag kastade mig baklänges, och slog i så att det kom smärta. Då förändrades situationen och den person som hade riktat sig mot mig försvann ur min värld och jag var åter i den riktiga världen. Far sa att jag “kom bort mig”, och i min värld motsvarades det av att jag “var hemma”, var i atmosfären. Det fanns ett tillstånd som var mitt emellan att vara i atmosfären och att vara i den vanliga världen, och det tillståndet gjorde att jag kunde förnimma något av det som kallas känslor. Inte i meningen att känna sorg, rädsla, ilska och uttrycka det genom mig själv men en form av inkännande i andras tillstånd. Då kunde jag göra rätt saker, säga något, beröra, hämta något, så att den andre förstod att jag förstod hoan (hoan är mitt ord för båda könen). Det utlöste en stor förvåning eftersom jag inte var med på riktigt och ändå kunde känna in något och uttrycka en medkänsla som var starkare än människor i allmänhet visade varandra.
En gång satt en granne i vårt kök och skvallrade. Präst och polis kom in och berättade att hennes son just hade kört ihjäl sig. Jag satt under bordet. Mor blev stum och granntanten vit och chockad. Jag kröp fram under bordet och lade huvudet i hennes knä och tittade på henne tills hon började gråta. Jag visste. Detta var mycket motsägelsefullt och förvirrande för omgivningen. Mest därför att det därmed inte gick att avfärda mig som utvecklingsstörd.
Far märkte detta och hade så många tillfällen att grubbla över det att han till slut förstod att det var något annat fel på mig än utvecklingsstörning, men han visste inte vad.
Det som tog hårdast på omgivningen var att jag alltid behövde bli passad, att det inte gick att lämna mig ensam, för då försvann jag och man fick gå skallgång. Jag var inte pålitlig, och eftersom jag inte hade någon självbevarelse eller vettig reaktion på smärta kunde jag lätt hamna i livsfara. Det gick inte att lita alls på vad jag sa. Jag kunde ibland svara så det lät alldeles förnuftigt men det var ofta bara taget ur luften och hopfogat på måfå. Man försökte lära mig vad som var rätt och fel, vad som var lögn och sanning, men det var begrepp som jag inte kunde skapa någon relation till, så det fungerade inte. Det kunde hända att jag ändå svarade rätt, men det var så sällan att ingen brydde sig om det.
Så länge Emma levde var det inga problem med tillsynen, för hon ville alltid ha hand om mig, och hos henne stannade jag kvar, och jag gick som en liten tomte runt hennes ben. Hon som nästan inte såg eller hörde hade hur mycket tid som helst, och hon berättade om sig själv och om livet.
Far hade konstaterat att när jag var tillsammans med Emma fanns inte mina problem. Det var som att jag då kunde höra och förstå, att jag då kunde göra det hon sa, att jag då nästan inte hade några stereotypier och att jag såg helt annorlunda ut i ansiktet. Så fort han kom innanför dörren förändrades jag, och alla de speciella reaktionerna kom tillbaka, men om han tittade på mig utifrån, genom fönstret, så fungerade jag adekvat. Det här var hans svåraste nöt att knäcka. Han förstod att ingen för honom känd diagnos stämde på mig. Han var väl medveten om att jag i många avseenden var dysfunktionell, men utvecklingsstörd var jag inte, och inte heller psykiskt sjuk. Och vad är man då? Ja, det var hans fundering ända tills jag blev vuxen och kunde förklara för honom hur min inre värld hade fungerat. Ibland trodde han att jag bara tjurade som inte ville vara i kontakt, men samtidigt insåg han att så enkelt kunde det inte vara. Han begrep att det var mycket behagligare och naturligt att vara i kontakt, och det var inte jag, och det var något som var fel.
Mitt dilemma var att tillståndet jag befann mig i var så tryggt och osmärtsamt att jag alltid ville vara där. Men samtidigt var det totalt ensamt och det stod jag inte ut med. Jag fyllde tomheten med allehanda saker: jag rev mig, bet mig, dunkade huvudet i väggen, tuggade sönder läpparna. Smärta kunde jag åsamka mig själv, och då lindrades tomheten så att jag kunde skratta.
Far hade satt sig i sinnet att jag, trots min avoghet, skulle vara med i den allmänna gemenskapen så mycket som möjligt. Han förstod att min utveckling till socialt mänskligt liv hängde på om omgivningen ställde sig till förfogande och kunde lura, locka fram mitt intresse för andra människor, och för tänkande.
Ofta satte jag mig under köksbordet när alla skulle äta och satt där och vaggade mig in i den riktiga världen. Den världen bestod av allt det materiella vanliga, men också av det immateriella, den information som finns i atmosfären runt oss. Det är som om den riktiga världen är universell men att jag bara upplevde den del av den som fanns allra, allra närmast. Jag kunde sitta på en gunga eller på dass och befinna mig i atmosfären, i den riktiga världen, lösgjord från den vanliga världen. Om ingen hämtade mig och aktiverade mig så tog jag mig inte själv ur den, för jag var inte intresserad av yttervärlden, den vanliga världen. Mina kroppsliga behov tog ner mig i den vanliga världen men det kom ingen impuls att aktivt se till att jag fick det jag behövde; den självbevarelsen saknade jag. Jag hade inte heller någon uppfattning om verkliga faror så därför kunde jag utsätta mig för livsfara flera gånger per dag.
Människor fanns inte för mig i någon riktig bemärkelse. Min tillvaro var befolkad av allt mellan himmel och jord – stolar, bord, växter, djur och människor – och alltsammans var bara omständigheter som jag förhöll mig till. Människor var besvärligare än djur och andra saker, för de ändrade sig hela tiden och ville någonting med mig som var obegripligt, och ofta smärtsamt och störande.
Jag älskade att bita små barn. De skrek i högan sky, och det ljudet tilltalade mig, och jag kunde inte förstå varför jag inte fick bita dem. Det blev ju så vackert i atmosfären av att barnet skrek och dessutom blev det ännu vackrare i luften av alla de känslor som upprörda människor runt omkring bidrog med. Just affekterade känslor hos andra var jag väldigt attraherad av och det lyckades jag åstadkomma då och då.
Jag var tjurig, svår att hejda, skrikig och aggressiv. Jag var inte intresserad av saker, men ibland fastnade jag på något och då kunde jag lätt ha sönder det. Djur och människor bet jag ofta så att de skrek i högan sky, och då skrattade jag. Ännu mer skrattade jag när omgivningen blev arg och hela luften blev fylld av sprakande ljustungor i olika färger. Jag rev mig, bet mig, slickade såren så att de sved, drog bort skinnet under läppen, bet på naglarna tills de blödde, vägrade flytta mig eller gick bara åt ett bestämt håll, skrek, skrek, skrek, tog tag i saker och släppte en del ömtåliga saker, bet små barn för att de skulle skrika, gick i vägen för bilar och andra maskiner, drog djur i svansen eller öronen. När jag inte ställde till med något brukade jag vifta med händerna runt ansiktet och slå med huvudet och humma entonigt. Jag gick också runt, runt och pratade för mig själv.
Jag hade kvar många av de reaktionerna ända upp i tonåren, men det tillkom inga nya och en efter en släcktes de ut ju mer jag fick kontakt med det vanliga livet.
Mitt dagliga skrikande hade börjat i treårsåldern då Far hade lyckats hålla kvar min blick och hålla mig kvar i den vanliga världen. År efter år skrek jag varenda dag för allt och inget och blev till en ännu större plåga för omgivningen. Men när jag var lite över sex år kom det en dag in en knalle i köket och riktade sig till mig, kanske bara sa “Hej”. Min smärta bröt ut som den brukade och jag började gallskrika. Men den här gången hände något nytt. Knallen röt åt mig: “Men för helvete unge, du dör väl inte i alla fall!” Det gick in. Jag blev helt plötsligt tyst, dimman skingrades och jag stod alldeles stilla och såg en helt ny värld. Det var som om ögonen hade ändrat sig på något sätt. Denne knalle hade samma närvaro som Emma och senare Fil.
Efter den händelsen slutade mitt dagliga skrikande, och kom bara tillbaka korta stunder i pressade situationer. Det var en lisa för omgivningen, och efter det blev jag lättare att hantera, både vid toalettbesök, tvättning och kamning. Jag kunde nu finna mig i andras behandling, bara stå still och låta det ske som andra ville. Jag blev oreflekterat anpassad och det var sällan jag ställde till besvär. Stundtals kunde jag nu svara på tilltal alldeles relevant, men för det mesta var jag uppe i det blå och mina svar var ett obegripligt svammel.
Nu blev jag trots allt mer och mer fungerande efterhand som tiden gick. Jag kunde till exempel vara med de andra barnen flera timmar utan att utsätta mig för livsfara, eller rymma och försvinna någonstans så att man måste gå skallgång, även om jag fortfarande var i min egen värld. Jag visade också tecken till oro när jag blev kissnödig, och kissade inte på mig lika ofta längre. Jag visade oro när jag var kall och frös, eller när jag var för varm. Man kunde förutsäga och gissa mera rätt när det gällde mina behov, även om jag fortfarande inte uttryckte dem adekvat.
I sexårsåldern hände också något annat som var nytt. Då började jag att hänga på min bror. Jag visade tecken till att bry mig om var han var och följa efter honom. Jag visade också tecken på att ha förstått en hel del som man tidigare trodde jag var okunnig om, till exempel bilder i böcker och vissa leksaker.
Jag växte fysiskt och var tidig i min utveckling. Jag såg helt välfungerande ut men jag hade mycket svårt för att lära mig det elementära i livet. Många saker hade Far ritualiserat med mig så de gick automatiskt även om jag själv inte hade någon känsla för vad jag gjorde. Det hade inte någon betydelse för mig, men jag gjorde det med automatik, som till exempel att gå på dass och ta på mig ytterkläder.
Jag hade ingen förmåga att beräkna och lagra. Jag kunde inte hålla i minnet och tänka i flera led, så när det fanns tillfälle att handla grep jag det alltid i flykten, snabbt som en vessla, som en betingad reflex. Det finns otaliga historier om detta knäppbeteende, och i dag är de trevliga historier som folk som var med har som paradnummer att berätta. En gång kom jag springande ner i ladugården till Far och berättade att grannen som bodde på andra sidan om kyrkogården hade fått likmask i sin jordkällare med alla rotfrukterna och morötterna och potatisen, och att hela skörden var förstörd och att det bara krälade överallt när de öppnade dörren. Tagen av vad jag berättat gick han till grannen och beklagade det hemska som hade hänt. Grannen förstod inte vad han pratade om, och till slut gick det upp för Far att han hade glömt sin vanliga fråga till mig när jag berättade om något dramatiskt: Är det på riktigt eller är det inuti dig? Jag kunde alltid svara honom på den frågan. Jag visste att Fars “inuti dig” var det som jag kallade för “ute i den riktiga världen” i motsats till “den vanliga världen” som han kallade för “på riktigt”.
Jag visste mycket väl att vi menade samma sak, Far och jag, men jag antog aldrig hans definitioner av verkligheten utan behöll envist mina egna ord och beskrivningar. Han suckade tungt och ibland blev han uppgiven för att jag aldrig kunde foga in mig i det som var det vanliga sättet att se på tillvaron.
Om någon annan frågade om det var “på riktigt” svarade jag ibland inte alls eller också gav jag ett godtyckligt svar som inte alls handlade om vad den andre frågat om.
Eftersom jag inte kunde förstå den dimension där jag kunde säga “jag” om mig själv utan bara kunde förstå Iris som ett objekt, började han fundera på hur han skulle träna mig på den nivån. Han förstod att jag aldrig skulle kunna tänka självständigt om jag inte kunde vara ett subjekt, inifrån och ut, och det tyckte han skulle vara synd på livskvaliteten.
Han satte upp en stor spegel längst in i en klädgarderob utan fönster. Sen tog han in mig där och höll mig framför spegeln. I min värld blev det som ett stort svart hål som jag sögs in i och jag skrek, bet och ålade mig för att komma loss och komma undan. Han höll mig kvar vid spegeln tills jag upptäckte att den var ofarlig. Han visste att han gick på gränsen till övergrepp, och han var noga med att inte hålla på längre än vad jag uthärdade. Så en dag visade jag tecken på att finna mig i situationen, jag gick dit självmant utan protester och då kunde han börja träna mig. Han förklarade vad en spegel var och att den återkastade bilden. Jag såg ingen bild, jag såg bara en tyfonaktig spiral som gick rätt in i mörkret, som var som ett sug, som sög mig till sig och som jag förlorade mig i.
Han gjorde om den här övningen många gånger innan jag kunde stå stilla och låta bli att värja mig. När han hade fått mig att stå stilla och titta, såg jag något suddigt som rörde sig ibland och stod stilla ibland. Jag såg två olika, Far var som han var, helt tydlig, men det andra var ett konstigt litet, vet ej vad, och det var det han bad mig titta på.
Han lyfte mitt hår och sa att det var hår. Han berättade om hår och om färgen på håret. Han visade sitt eget hår och berättade. Så småningom kunde jag se håret på min egen skalle, se mina ögon och dess färg, se mitt ansikte, min kropp, mina kläder. Jag fick säga: “Jag har gult hår, jag har blåa ögon, jag har två händer.” Han tränade mig varje dag framför spegeln i en till tre timmar beroende på hur mycket rast han kunde ta sig.
Far fortsatte att lära mig livet, genom spegelövningar och genom att visa mig på alla fenomen han stötte på, och han lät mig måla och rita, speciellt på griffeltavla med vita kalkkritor. Problemet var att jag ofta åt upp kritorna och blev hes en hel dag.
Han märkte att jag sakta förändrades under den här träningen, och till slut, något år senare, kunde jag säga “jag” om mig själv. Helt förstå det kunde jag inte; eftersom alla sa jag om sig själva var det väldigt svårt. Just denna massanvändning var så konstig, att andra kunde vara detsamma som jag.
Att kunna säga “jag” om mig själv öppnade en ny möjlighet eftersom andra då tycktes bli mindre angelägna om att ha fokus på mig och mina ord och beteenden. Jag kunde också se att det fanns en skillnad mellan när någon pratade med någon om en tredje person, som en berättelse, och när någon riktade sig mot ett du och talade till det duet.
Så småningom kom “vi” in i bilden och det tyckte jag var lätt. “Vi” var alla som fanns i rummet och därmed var det inget problem för mig att säga vi. Men en dag hade vägsamfälligheten möte i vårt kök. En man ur styrelsen berättade för mina farbröder: “Vi har beslutat att ha oljegrus som beläggning på vägen och tänker sätta igång nu snart.” Mina farbröder tittade på varandra och en av dem sa: “Men det är inte vi med på. De sa på radion att oljegrus är giftigt för marken.” Då begrep jag ingenting igen. Här var det några i rummet som sa vi om sig och några andra som också sa vi om sig och som inte var eniga med de första vi. Jag frågade Far och till slut förstod han vad jag inte begrep och berättade att vi, det var lika med att några stycken var eniga om något och att en av dem pratade för dem alla, och att alla de som han pratade för inte behövde vara närvarande i rummet. Detta var mycket komplicerat för mig, för jag kunde inte ens tänka att en människa fanns som inte fanns i rummet.
Min mors mostrar och morbröder var mycket begåvade och mycket fattiga. Morbröderna blev militärer, vilket var enda chansen för dem att få utbildning, och de blev så småningom höga officerare och polismästare och blev högerpartister. Mostrarna som var lika begåvade blev skickade till fabrik och gifte sig så småningom med varvsarbetare som var socialister.
Under jul och nyår, när de här högerpartisterna och socialisterna kom till vårt hem av socialdemokrater och bondeförbundare, blev frågan om vilka “vi” var under de politiska diskussionerna mycket komplicerad för mig.
Min mors morbror, majoren, lutade sig över bordet och sa: “Allmän sjukförsäkring är förkastligt. Vi vet minsann hur mycket folk maskar så fort man vänder ryggen till.”
Min mors mosters man, varvsarbetaren, lutade sig mot honom från andra sidan julbordet och tog sats för att dräpa honom.
Jag hann före honom med min fråga: “Vilka är ‘vi’ som vet att folk latar sig i stället för att jobba?”
Varvsarbetaren kom helt av sig och inte ett ord kom över hans läppar.
“Det begriper du väl att du inte kan lägga dig i på det där sättet”, sa majoren upprört.
Det gräl som alla hade bespetsat sig på kom av sig och alla blev arga på mig i stället för på varandra.
Det var ett vanligt omdöme om mig att jag var oförskämd och störde människors sinnesfrid. Jag avbröt och förde över samtal till någonting helt annat, som folk i allmänhet inte var intresserade av. De blev frustrerade för att de inte fick prata färdigt, framförallt när det gällde skvaller. Jag frågade “Vad heter hon? Vem är han? Varför säger du att han är dum?”, och jag väntade inte på svar. Jag var inte intresserad av själva svaret, jag var intresserad av folks reaktioner. För mig var det på samma sätt som med byggbitarna som kunde bilda en triangel, det var vad som kom ut i atmosfären – helst känsloladdningar, hur det förändrade det ljus-, ljud- och rörelsespel som jag var upptagen med att betrakta – som var det intressanta och viktiga för mig. Att detta sen ledde till att en massa andra människor kände sig förvirrade och irriterade och att det var något negativt för dem, det hade jag inte en aning om. Någon hade sagt att känslor var det viktigaste i livet, att ha känslor och att vara i känslor berikade livet och gjorde det ljuvt. Inte för att jag förstod precis vad det betydde men jag trodde att människor ville ha känslor så jag fattade inte att det var något negativt när de fick den typen av känslor som jag framkallade.
Folk upplevde min närvaro som obehaglig. Först såg de mig som en knäppgök som man inte behövde ta hänsyn till. Sen, när mina frågor avslöjat att jag uppfattat varenda detalj de sagt blev de iskalla inuti och funderade på om jag var pålitlig eller om jag skulle kunna ställa till pinsamma situationer och avslöja deras skvaller. Det var en berättigad skräck, för långt senare kunde jag mycket väl i ett helt annat sällskap skandalisera vem som helst utan minsta medkänsla eller känsla för takt och ton. Vi var på ett födelsedagskalas. Någon berättade en historia om sänghalm. Då kom jag att tänka på vad jag hade hört ett halvår tidigare när Signe, en av de finare grannfruarna, hade kommit och hälsat på i vårt kök.
Utan en tanke på vad det skulle få för följder sa jag: “Signe säger att Andersson tog med sig Svea in i lagårn och hade något skamligt för sig i halmen, och sen kom de ut och Svea var alldeles röd om kinden.”
Det blev dödstyst kring bordet.
Svea blev rasande och sa upprört till Signe: “Det var det värsta jag har hört!”
Signe tittade bedjande på mamma för att få henne att säga att jag inte var pålitlig och hade hittat på alltsammans, men det sa hon inte för hon var väl medveten om att jag hade hört alldeles rätt, och Far var med på festen och då kunde hon inte ljuga om mig.
Signe började gråta och reste sig upp och gick. Hennes man bad om ursäkt och försvann han också.
Sveas man sa till Svea: “Men du vet väl hur kärringar är, det är väl inget att bry sig om.” Och därmed tog hela festen slut och alla gick därifrån. När vi kom hem fick jag skäll av mamma.
Förutom att människor betraktade mig som oförskämd upplevde de att jag såg rätt igenom dem och att jag berörde något inuti dem som gjorde att håret reste sig i nacken på dem. En varm sommarkväll när det var magasinsdans hos oss satt jag som jag brukade inne i syrenhäcken och lyssnade på min farbror Sven. Han stod alldeles intill mig och pratade med Monica, som tidigare hade varit sommarbarn hos oss och som nu några år senare var på besök. De pratade om alldagliga ting. Plötsligt såg jag en historia som låg utlagd i atmosfären, som en långfilm, och som det bara var för mig att berätta.
Med sagoberättarröst deklamerade jag högt, så att de kunde höra mig: “När en ung fattig flicka kom till godset för att vara barnflicka fanns där en godsägarson som var ungkarl. Hon tittade på honom och hjärtat nästan stannade i bröstet på henne av kärlek. Men hon blev rädd att han skulle märka det, för det var helt omöjligt att denna rikemansson skulle bry sig om en fattig outbildad flicka från stan. Hon började väva hemliga drömmar om livet tillsammans med godsägarsonen, om hur de fick en egen gård och hur hon skulle ta hand om hushållet och göra det trevligt och ta hand om deras gemensamma barn som skulle bli välartade. Hon trånade och längtade efter en djup kamratskap med honom och hon skulle se till att han fick det bra i livet. Men i hemlighet led hon. Ack, så svårt det är i livet när man måste hålla inne med alla de starka känslorna, all den här kärleken som hon inte fick visa. Det här fick bli en känsla som hon skulle ta med sig i graven, för den var omöjlig och den skulle inte ses med blida ögon av den stränga, krävande godsägarfrun.”
När jag slutat berätta sa Sven till mig: “Ja se du ska då alltid blanda dig i med alla dina historier.”
Jag visste inte var min historia hade kommit ifrån och det förstod inte Sven heller. Han och Monica fortsatte att prata om alldagliga ting, men det uppstod en värme mellan dem som inte hade funnits tidigare.
Många år senare berättade Monica att hon hade fått kalla kårar när hon lyssnade till min berättelse där jag satt på marken inne i syrenhäcken. Hon berättade att jag hade genomskådat hennes stora, väl bevarade hemlighet: att hon var djupt förälskad i Sven, men aldrig någonsin tänkte visa det eftersom han var av bondsläkt och hon själv bara var en fattig outbildad flicka från stan. Det som hade gjort henne så skräckslagen den gången var att jag med ett enda ord, en enda rörelse skulle ha kunnat förinta hennes känslor genom att skratta åt dem eller driva med henne, för hon kände att jag inte hade minsta lilla medkänsla med henne eller med någon annan heller för den delen.
Själv blev jag häpen. Jag hade inte haft en aning om att min historia hade kommit från henne. Jag såg ju inte in i folk, jag fattade på den tiden över huvud taget inte att det fanns någonting inuti andra människor, utan jag såg ju bara det som kom ut, det som hamnade i atmosfären.
Monica hade pratat med andra om mig, sa hon, och hade fått reda på att jag på ett liknande sätt hade genomskådat många andra människor i min omgivning, och de hade diskuterat om jag var en häxa eller var besatt på något sätt.
Jag kunde sitta och plocka bort skinnet under överläppen så att det sipprade blod och läppen svullnade och sen satt jag och slog tummen mot svullnaden så att den blev ännu värre. Jag kunde sitta och suga fast överläppen i näsan eller sitta och slicka mig med tungan i näsan. Dessutom satt jag ofta och vaggade och viftade med händerna. Allt jag gjorde var störande och ofint i folks ögon och det blev obehagligt. De flesta fick lust att fostra mig, och jag fick ofta tillsägelser om vad jag inte skulle göra. I min värld ledde det till att jag trodde att de blev nöjda genom att säga som de gjorde, men det var inte det som var meningen. Jag skulle sluta men jag visste aldrig vad jag skulle sluta med för jag visste sällan vad det var som hade väckt deras missnöje.
När människor som kom på besök hos oss fick syn på mig framförde de snabbt sina ärenden och gick. Men jag gillade den atmosfär som uppstod när de inte var medvetna om min närvaro, och därför satt jag ofta i ett skåp eller under bordet, tyst som en mus, och när bordduken hängde ner kunde det ta någon timme innan de blev medvetna om att jag fanns i rummet. På så sätt fick jag höra ganska mycket av deras historier om andra. De var i den vanliga världen, och såg på händelserna lösryckta ur det större sammanhanget och hade inte förståelse för den riktiga världen. De visste inte att jag var i den riktiga världen och därigenom lyssnade värderingsfritt på dem, så många gånger drabbades de av en känsla av obehag när de blev varse mig och inte hade en aning om hur länge jag hade funnits i rummet.
En granne satt i vårt kök och skvallrade om prästen: “Det är inte nog med att äldsta sonen är en syndare som super och slåss och lever om. Utan nu har dottern träffat en margretelunnare och är ute sent på nätterna. Och det kan en väl förstå vad de gör.”
“Men vad säger du. En margretelunnare. Det var illa”, svarade mor.
Jag sa från min plats under bordet: “Men hon gör ju bara vad hennes pappa säger!” Det blev alldeles tyst.
Vad jag hade sett komma ut i atmosfären förutom vad grannen berättade med ord var att han på något sätt också hade förstått att prästens dotter hade tagit det kristna budskapet på allvar och att hon ville hjälpa den här ligisten från Margretelunds ungdomsvårdskola att få rätt på sitt liv, men att han föredrog att frossa i det förskräckliga.
I min värld var jag med i den vanliga världen som observatör, inte som aktör. Jag var inte i ett “jag” utan jag var i ett Iris som betraktade världen. Det var inte så att jag tänkte och reflekterade om andra och om händelser och saker. Inte så att jag ens hade någon önskan eller ambition att vara i mera direkt kontakt. I själva verket var människor som föremål för mig, föremål utan något inre. Det fanns inte i min värld att man kunde vara i kontakt med dem, så för mig var betraktandet det enda alternativet. Men å andra sidan blev folk ofta arga på mig eller upprörda eller indignerade, och faktum är att jag med stor precision och perfekt timing kunde få människor att reagera på ett affekterat sätt. När ett barn har ett retsamt beteende brukar det bakom det ligga ilska eller vrede, men det gjorde det inte för mig. Jag gjorde så att människor reagerade för att få tomigheten att försvinna och få det att hända något i atmosfären så att det kunde bli lugnt inuti mig själv. Jag gick tvärsöver ett rum. Någon stod i vägen. Jag kunde inte tänka mig att själv ta en omväg och jag kunde inte heller kommunicera direkt med den som stod i vägen. Men jag hade lärt mig att om jag ställde mig intill hoan och skakade med händerna och på huvudet och hummade så blev den andre förr eller senare irriterad och gick undan. Och då kunde jag fortsätta rakt fram.
Människor var ju så oförutsägbara. De kunde plötsligt ändra sig på oförutsebara sätt, och då var jag tvungen att regissera om för att det skulle bli “rätt”. Jag kunde ägna hur mycket tid som helst åt att styra och ställa tills allting blev “rätt”.
När någon sprängde denna min betraktarvärld och gick på mig och pratade direkt med mig, blev det hotfullt och obehagligt och då fick jag ofta knäppreaktioner. En dag när jag gick ut ur köket dök oväntat en släkting upp framför mig utanför köksdörren. Han tittade direkt på mig och sa upprört: “Det var bedrövligt vad du ser ut, unge. Kan du inte tvätta dig och klä på dig.” I min värld blev han som en demon. Han växte till en jätte och blev grotesk i ansiktet som ett troll. Det som kom ur hans mun var som en smetig massa som skulle klibba fast vid mig som sirap på en fjäril, och jag försökte undvika det. Jag kastade mig bakåt och skrek och då blev det som en vit våtvarm dimma omkring mig, som mjölk men utan att vara rinnande. Det var en befrielse för då försvann demonerna, då fanns de inte längre.
Ibland i sådana situationer kunde det komma en röst som bröt igenom dimman och uppenbarade sig som någonting otäckt och då försvann jag ofta i ett töcken som liknade sömn. Om någon tog tag i mig med kraft, så starkt att det gjorde ont, blev jag lugn. Då kunde jag koncentrera mig på smärtan och smärtan var trygg för mig, den gjorde att det fanns något i mitt inre, och då blev det helt lugnt på utsidan, och då märkte jag inte längre vad som hände runt omkring mig.
I efterhand har jag förstått att folk upplevde det som att jag var kontaktlös, som om jag var i min egen värld och att alla försök till kontakt med mig misslyckades. Detta väckte massor med känslor hos dem av maktlöshet och otillräcklighet, och det i sin tur genererade dåligt samvete och skuldkänslor. Speciellt som de ofta blev så hårdhänta att det orsakade mig uppenbar smärta. Då tyckte de att de begått ett övergrepp mot mig, något som de ansåg som oacceptabelt. De kunde inte förstå varför de själva blev så desperata och aggressiva och reagerade så våldsamt. Min mamma kunde kasta porslin eller vad som helst i golvet. Min farmor kunde ta tag i mig och skaka och skaka alldeles hysteriskt. En av mina farbröder slog en gång näven i fönsterbågen så hårt att en av rutorna sprack.
I dag förstår jag att deras vrede berodde på att det värsta människor vet är att bli avvisade, att känna sig maktlösa för att de inte har någon kontakt, för att den andre inte svarar an och kan vara med i en gemensamhet som leder till en ömsesidighet. Då går människors autopilot igång, det kommer känslor med rötter i mänsklighetens barndom som tar sig uttryck i sådana reaktioner som de lärt in från barnsben. Det krävs en djup kunskap, insikt och förståelse, både av den person som inte kan kommunicera och av dem som finns i omgivningen för att kunna bemästra dessa autopilotsimpulser och låta bli att följa dem. Ofta får människor känslor av att vi som har sådana kommunikationssvårigheter sätter oss över andra, som om vi vore förmer än de, som om vi på något sätt talar om att andra är dummare än vi, och det leder hos dem till aggressivitet som tar sig uttryck i negativa förtryckarkänslor.
I min värld var jag med, var tillsammans med de andra. Jag hade inget begrepp om vad ömsesidighet var, utan jag tyckte att jag var med de andra när jag satt gömd under bordet eller i skrubben, eller när jag satt på vårt mjölkbord och befann mig i mitten medan de andra barnen lekte runt omkring. I min värld fanns ingen referens till att “att vara med” skulle vara någonting annat än att sitta och “se” vad som hände i atmosfären.
Detta, att vara med i den vanliga världen men att befinna mig i det som jag kallade den riktiga världen, det var mitt normaltillstånd. Jag visste inte att det fanns något annat sätt att vara. Jag visste inte att man kunde vara ett subjekt som kände och mötte ett annat subjekt som kände. Men detta började gå upp för mig när jag var tio år, och därmed började en annan verklighetsbild framträda för mig. Då fick jag en första glimt, en aning, om vad det var och sen har jag sökt efter det hela livet. Jag vet att man, när man är i det känsloavstängda tillstånd som jag var i, missar poängen med att vara människa. Just att vara i kommunikation, relation och kontakt, just att kunna leva i en känslosamhet och reagera relevant och ha en övergång mellan det yttre och inre, det är livet, det är levandet och värdet i livet, och det är något som jag sen dess ständigt varit på jakt efter.
Jag hade en period i fyraårsåldern då jag tappade bort impulsen att äta. Jag hade aldrig känt hunger eller mättnad men det hade varit behagligt att få i sig något. Jag stoppade gärna saker i mun, och i pottan hittade man ibland både det ena och det andra, bland annat en knappnål och några häftstift. Uppenbarligen hade de inte fastnat på vägen.
Men så försvann impulsen att äta, jag vägrade, det gick inte att få i mig någon mat, knappt något att dricka heller. Allt som hade med munnen att göra blev obehagligt och jag fick utbrott och höll mig undan. I ett halvt år slet man förtvivlat med att få mig att äta, och till slut var det en granne som var sköterska som ville att man skulle lägga in mig på sjukhus och tvångsmata mig. Det sa Far nej till. Han menade att om det var så illa att jag svalt ihjäl så fick jag göra det eftersom han förstod vilket övergrepp det skulle vara för mig att bli tvångsmatad, och han var rädd att det aldrig skulle gå att reparera. Han stod inte ut med att se mig som ett kolli; då var det bättre att jag fick dö en naturlig död.
Själv sa han långt senare att han nog aldrig skulle ha låtit det gå så långt, att han troligen skulle givit med sig och låtit mig bli inlagd om det blivit en verklig kris.
I sin förtvivlan, när han hade mig med sig i ladugården hos sina älskade kor, placerade han mig under sin älsklingsko, den ko han berättade alla sina bekymmer för, och sa i örat på henne, “släpp ner”, och det gjorde hon; mjölken började rinna i en strid ström över mig och efter en stund började jag slicka. Han såg det och samlade upp mjölk i ett litermått och lät mig dricka upp det. Sen drack jag under lång tid endast kossevarm mjölk ur det litermåttet. Jag blev hård i magen, men det fick det vara värt. Så småningom utökades kosten med pannkakor och dem gick det också att få mig att äta. I ett halvår var det min enda föda och det levde jag gott på.
Men det ledde till att alla mina mjölktänder ruttnade till små trasiga stumpar, men det förde ändå med sig att det sakta gick att få mig att äta annat också. Jag kunde inte ta i mat eller se den på en tallrik, då gick den inte att äta, men om jag fick sitta under bordet när alla satt omkring matbordet och någon tog en nypa mat och höll under bordet utan att titta på mig så kunde jag krypa fram och ta den med munnen. Det sättet att mata mig varade i ungefär ett år innan jag kunde äta på annat sätt och det återkom stundtals ända tills jag var tio år.
När jag i andras ögon rymde så var det i min värld bara så att jag gick. Jag hade ingen tanke på att orientera mig. Jag gick rätt in i skogen, och om jag blev trött lade jag mig under ett träd och gick in i det tillstånd som jag kallade Ute. Där kunde jag ligga i många timmar. När man upptäckte att jag var försvunnen blev det skallgång. Folk samlades och finkammade skogen. Så hittade man mig och blev lättade. Någon sa: “Det var väl tur att vi hittade dig så du inte kom bort dig helt och hållet!” Jag förstod ingenting för jag visste exakt var jag var, att jag var i skogen, att jag var under just det trädet. Jag förstod inte vad de menade med att jag gått vilse och kommit mig bort men jag hade ingen tanke på att gå tillbaka. Det hände aldrig att jag av mig själv kom på att gå hem.
Efter några sådana rymningar blev grannarna trötta på att gå skallgång och leta rätt på mig och då skaffade Far en vallhund. Far gick runt med den mot den yttersta gränsen där jag fick gå. Sen lärde han hunden att skälla som en galning när jag kom i närheten av gränsen. Hunden avskydde mig. Jag var elak och sparkade på honom när jag ville gå och han drog mig i kläderna. Han morrade och drog tills han fick en tygbit i mun, till min mors förtret, men jag lyckades ändå rymma. Ofta hörde Far hunden och sprang och tittade och mycket riktigt fick han se mig på väg bort mot skogen.
När jag gjort på det sättet många gånger och Far hämtat tillbaka mig funderade han på vad han skulle ta sig till. Hunden älskade Far och löd honom slaviskt. När Far var i ladugården och jag öppnade dörren till huset så sa han till hunden: “Nu får du gå och vakta Iris.” Då lade hunden sig platt ner på golvet, slokade med öronen och ålade sig mot dörren. Han såg ut som en bedjande bönande unge, men han gjorde sitt jobb.
Med åren blev mina handlingsmönster mer lättöverskådliga, och de flesta var trygga med att jag inte gjorde mig själv illa, och därmed var det inte samma stress med att finna mig när jag försvann. De flesta ställen jag försvann till var också kända, så man hade ett tiotal ställen att leta på, och ofta hittade man mig där. Far tyckte inte om att man lät mig vara ifred så länge som flera timmar i sträck. Han tyckte att det räckte med någon halvtimme och den halvtimmen var inte för min skull utan för att andra behövde vila från mig. Mor tyckte att det var skönt när jag var borta, bara hon visste var jag var så att hon inte behövde bekymra sig.
Trots hunden lyckades jag rymma ändå, men Far upptäckte så småningom att jag rymde till ett bestämt ställe. Jag gick genom hagarna mot skogen. Där bodde en folkilsken eremit som sköt med saltbössa på människor när de kom för nära. Jag satte mig i hans dike. Så småningom kom han fram till mig, klappade mig på huvudet och så lommade jag med honom till stugan. Han visste var jag hörde hemma, så när det passade honom gick han tillbaka med mig och släppte mig i hagen och stod kvar så att han kunde se att jag gick hem.
Han hette Fil och var son till en indelt soldat. Han bodde i det lilla soldattorp där han var född och uppvuxen. Han gick till sjöss när han var sexton år och kom inte tillbaka hem förrän han var över femtio. Då var hans föräldrar döda och ingen visste om han hade några andra släktingar. Torpet stod öde så han flyttade bara in.
Stugan var liten. Den hade jordtrampat golv och en eldstad mitt i rummet. Där hängde alltid en gryta med vatten, så han hade varmt vatten hela dagen. Han kokade sin mat över elden och han torkade sin tvätt hängande på muren.
I ena hörnet stod hans säng. Det var egentligen ingen säng utan det var en kompakt hög med granris på golvet, späckad med ljung. Det doftade alltid gott om hans säng för han bytte botten ofta.
Ovanpå ris- och ljungbädden hade han fårskinn. Det var skinn som var fastsatta på tovad fårull och sydda med starka senor. En sådan fäll under sig och en över sig hade han. Han hade också en kudde som var tovad och fylld med kycklingfjädrar. Ibland fick jag vila middag vid hans sida i sängen och det var en stark doft av ull, gran och ljung.
Fil hade en trälåda till trappa och inne i den bodde en snok. En gång hade han fångat råttor till snoken och då blev snoken så tjock att han inte kom ut, utan han fick ligga kvar under trappan och smälta maten under en lång tid.
Fil berättade om sitt liv. Egentligen berättade han inte för mig utan han pratade mera för sig själv vid min sida. Han berättade om sin barndom, att de inte haft mat, speciellt inte de perioder som pappan hade varit och exercerat på Axvalla hed. Pappan fick pengar för det men dem söp han upp, så han kom alltid hem tomhänt. Mamman gick på dagsverken i granngårdarna och fick därigenom lite ägg, mjölk, rovor och annat. Fil fick mycket stryk av sin alkoholiserade far. Hans syskon var mycket äldre än han och hade flyttat hemifrån och kom aldrig och hälsade på, så dem mindes han inte.
Fil hatade sin far, och hans upplevelse av barndomen var mycket svart, bara elände. Någon hade förbarmat sig över honom så han hade fått gå i skolan varannan dag i två år och då hade han lärt sig läsa och räkna lite grann. Annars var han lilldräng på en bondgård i närheten; lönen för det var ett mål mat.
Familjen umgicks aldrig med andra människor, och han fick inte vara med andra ungdomar. De enda han träffat var skolkamraterna och eftersom han var så udda blev han retad. Han var lång, mager och senig men stark, så han slogs våldsamt. Det gjorde att påhoppen minskade, men han fick inte heller kontakt med någon. Flickorna tyckte att han var ful och fnissade bakom hans rygg. Han hade kvisslor i ansiktet, tovigt hår och vadmalskläder och han luktade unket. När han var femton år kom en man och värvade honom till sjön. Det var det ljusaste ögonblick han kunde minnas.
Medan han berättade för mig höll han samtidigt på med något praktiskt, som att vara ute och samla mat till djuren. Han hade en get, en gris, tiotalet höns, en fårskock och några kaniner. Som husdjur hade han en katt, en stor gul hankatt, som sprang i bygden och kom tillbaka med rivet skinn. Hela vintern låg katten på köksbordet under fönstret. Det fanns ett enda fönster i huset, och bordet var ett gammalt skrivbord med tre lådor att dra ut. I dem hade han sina bestick, tallrikar och andra köksredskap. Framför bordet stod en lappad och lagad köksstol, som var det enda som fanns att sitta på. Där satt han ofta och pratade med katten, åt sin mat, lagade något eller bara filosoferade.
Ibland gick vi i skogen och han samlade ved och ris till sin säng. På hösten plockade han massor med ljung så att han hade att ta av hela vintern. Han plockade mycket svamp, blåbär, lingon, kråkbär, enbär, slånbär, alla sorters bär och frukt, rötter och rotsaker som han odlade. Sen konserverade han det och lade det i jordkällaren. Han lagade också sina uthus och isolerade med halm så att djuren skulle kunna hålla varmt i ett litet rum.
Han älskade djur, både sina egna tama djur och skogens vilda djur. Han kunde många olika läten och lockrop som ofta ledde till att djuren kom fram eller stannade upp och lyssnade.
En gång om året gick han till tätortens affär och köpte salt, socker och annat som han inte hade själv. Han hade också med sig bocken och den bytte han mot en ny för att kunna få ny avkomma utan inavel. De andra djuren av hankön och dem han inte själv ville behålla sålde han till slakt eller till avel. Det var de pengarna han sen handlade för i affären.
Alla kände till honom och ingen kände honom. Folk trodde att han var tokig eller psykisk sjuk, men han var friskare än de flesta, bara väldigt, väldigt bitter. Han förstod så mycket om människans negativa sidor och vilket lidande de orsakade andra.
Han berättade om livets ondskap. Om hur det hade varit i hans barndom, hur det hade varit på sjön, vilka båtar han gått på och vilka umbäranden han varit med om. Han berättade om människor som han mött, några som han blivit bekant med och tyckt om men som till sist hade svikit honom, lurat av honom pengar efter att de supit honom full. Ofta satt han och tittade på sina tatueringar och berättade i vilka hamnar de var gjorda och vilka historier som hängde ihop med dem.
En historia som jag älskade och som han fick berätta om och om igen handlade om när han kom till en hamn, och där var det auktion på en flicka som inte var stort äldre än jag. Roparen höll henne fast i håret för att hon inte skulle försöka fly. Hon grät ilsket när en massa snuskiga gubbar kom fram och klämde på hennes hull. Hon såg helt vild ut och bet dem som kom i närheten. Fil gick fram och köpte henne och släppte henne fri. Några timmar senare, när han varit på krogen och var på väg tillbaka till båten, hittade han henne gömd under sin rock som låg i ett hörn. Hon gick efter honom men han kunde inte ta med henne ombord så han gav henne alla pengar han hade och skickade i väg henne. De skulle segla nästa dag så han tänkte att han aldrig skulle träffa på henne igen, men på morgonen stod hon på kajen och vädjade om att få följa med. Då tog han henne med sig till en kvinna som hade en liten butik. Han gick in och förhandlade med henne och betalade för flickans uppehälle för ett år. Sen kom han tillbaka dit varje år och fortsatte att betala. Hon dog vid 15 års ålder av brusten blindtarm. Hon var den enda människa han hade sörjt i hela sitt liv. Han grät stilla varje gång han berättade om henne.
Så gick åren. Jag rymde till Fil mest var och varannan dag. Han var en del av mitt liv. Han förväntade sig inget och framförallt inte att jag skulle vara i kontakt och relation. Jag var bara en del i hans vardag som fanns där. När jag var sju år fick jag inte gå dit längre. Jag hindrades från att rymma dit och de lyckades hålla mig borta, hur länge vet jag inte. När jag långt senare lyckades ta mig dit igen var allt förändrat. Det kom ingen Fil och hämtade mig i diket. Det fanns inga djur. Det var ingen eld i spisen och det satt en stor tvärslå för dörren.
När jag återvände från Fils tomma hus var jag helt förvirrad och inåtvänd, jag hade kissat på mig och rullade mig på marken. Någon sa till mig att han hade dött och inte fanns mer. Död fanns inte i min värld så jag förstod ingenting.
Jag fortsatte att gå dit, sitta i diket många timmar. När jag satt där fanns Fil helt nära, jag kunde “höra” honom prata, jag kunde “se” honom göra alla sysslor som han gjort med mig i släptåg.
Jag hörde honom säga: “I dag är vädret sådant att det skulle passa att byta i sängen. Nu ska vi låta sol och vind få vädra skinnen.” Jag såg honom lyfta ut fårskinnsfällarna och hänga dem på ett räcke utanför stugan. Jag såg honom bära ut all den gamla ljungen och allt granriset och lägga det i en hög som han senare tänkte elda upp. Han sa: “Tack du gamla säng för att du har gjort din tjänst. Nu blir du omvandlad till nåt annat.” Han sa: “Jag kommer ihåg den där hösten när det regnade så mycket att det inte gick att ta in nåt ris. Och sen kom snön innan det hade torkat upp. Så den hösten blev det ingen ny säng.” Han hämtade en hacka och luckrade upp det trampade jordgolvet i stugan och krattade upp granbarren. “Nu ska jag hämta lite ny matjord och blanda i så att golvet luktar som det ska.” Sen gick han runt med små steg och trampade till jordgolvet igen. Han hämtade en yxa. Jag frågade: “Ska vi gå nu?” Vi gick upp i skogen för att hämta färskt granris. “Nu ska vi titta noga så att vi inte gör granarna illa.” Jag frågade: “Lider granar?” “Allt levande går att göra illa om man inte är vårdsam.” Vårdsam var ett ord som han använde ofta. Han brukade lukta på riset, för det skulle lukta rätt, och han var noga med att ta bara en gren här och en gren där. Han gick hem med riset och hämtade en spånkorg och sen gick vi till ett ställe där det bara fanns enar och massor av ljung. “Här finns det massor av ljung. Men man ska inte tro att det finns hur mycket ljung som helst, när som helst. Här ska du få en kniv och så får du ta så här mycket här, och så här mycket där. Men inte mer. Akta rötterna så att de får bli kvar i jorden.” Vi plockade hela korgen full med ljung. Han sa: “Nu är det tillräckligt. Nu går vi hem. Man ska aldrig ta mer av jorden än man behöver. Folk är alldeles för giriga och det kommer att straffa sig. Folk är så dumma att de inte begriper det.”
Hemma stoppade han in ljung bland granriset och strödde resten ovanpå. “En har det allt bra som får sova på en sån god säng. En gång när jag gick på en båt till andra sidan jordklotet fick jag ligga på halm som hade både loppor och löss. Och det var ett otyg att försöka sova när de klia och bet. Så kunde en ha det i många veckor.” Sen hämtade han sin mattpiskare, som han hade skurit till av en smal trädstam som förgrenade sig i toppen, och piskade fårskinnen.
När allt var klart stod han mitt i stugan och bara luktade. Han sa: “Kan du känna hur gott det luktar.” Jag hade ingen uppfattning om vad som luktade gott eller illa, så jag funderade mycket på hur han kunde säga att något luktade gott. Hur kunde en lukt vara “god”?
På sin ålders höst berättade min farbror att jag brukade gå runt, runt på golvet i en kammare och prata med Fil, ibland så högt att det gick att höra vad jag sa, och min farbror brukade tjuvlyssna. Han talade om för mig hur jag betedde mig och hur han kunde höra min lilla del av vad Fil och jag pratade om.
När vintern var som kallast slutade jag gå dit och sen, när våren kom, var han och hela minnet av vår relation borta ur min värld. Det fanns inte kvar. Det blev som ett foto där jag vet, men inte upplever. Min farbror bekymrade sig för mig eftersom jag under en lång tid inte skrattade, vilket var mitt vanligaste uttryck annars.
Det var en underlig tid. Enligt min farbror var jag fyra när jag började rymma till honom och jag var sju är när han dog. I min värld hade Fil försvunnit och det kom inget nytt i stället.
Den enarmade Emma åkte till Göteborg för att hälsa på släktingar och dog där. När hon kom hem låg hon i en kista som skulle begravas. Jag förstod inte varför alla var så ledsna, för hon hade ju själv kommit hem tillsammans med kistan med den döda kroppen. Barnen fick inte vara med på begravningen så jag smet in och satte mig i trappan upp till kyrktornet, och där satt Emma bredvid mig under hela begravningen. Sen fortsatte hon att finnas i den riktiga världen. Om jag fastnade i något stereotypt beteende blev det alldeles mörkt. Och då blev det som att ett ljus kom som jag visste var hon. Ibland hörde jag henne säga: “Kom”, eller “Res dig upp”, och då bröts mitt stereotypa beteende.
Så var det med alla döda människor i vår familj. De fanns kvar i den riktiga världen allesammans; det var bara deras kropp som var borta. Ingenting att sörja eller vara ledsen för. Men så var det inte med Fil. När han var borta försvann han från den riktiga världen också.
Emma kallade mig sitt lilla gullehjärta och hon tröttnade aldrig på att vara i kontakt och lyssna på allt jag pratade om även om det inte fanns något vettigt i det. Till henne kom det alltid en ström av människor, speciellt ungdomar. Hon berättade hemligheter om livet och hon gav råd som hon inte krävde att någon skulle följa. Det märkliga var att hur dumma uttalanden eller frågor hon än fick så lyckades hon svara på ett sätt som gjorde att den som frågat kände sig väl till mods. Denna konst att förhålla sig till verkligheten på, denna aktning och respekt, denna sunda ödmjukhet utan att kränka sig själv, kom ur ett långt livs erfarenhet.
Far var en av dem som ofta umgicks med henne. Han bad henne ofta berätta vad hon erfarit i livet och det gjorde hon gärna. Ibland låg han på golvet med mig och vispade hennes senap och ofta hjälpte han henne med allt hon behövde.
Mor brukade gå in till henne en timme om dagen och läsa dagens tidning högt. Emma var skumögd och kunde inte längre läsa och det var en stor sorg för henne. Hon fick en radio och den var hennes dyrgrip. Hon hörde dåligt men hon satt tätt intill radion och lyssnade på alla program. Hon följde med i debatter, speciellt politiska, och sen kommenterade hon dem. Jag befann mig ofta vid hennes fötter och fick del av det hon sa, även om det skulle gå många år innan jag lyckades sätta in det i något sammanhang.
Emma fick veta allas hemligheter. Jag berättade om mina lekkamrater Slire och Skydde, de väsen jag träffade när jag var Ute, och som bara var mina, och som ingen annan kunde se. Jag brukade träffa dem när jag satt på min gunga för mig själv. De kom och hämtade mig och tog mig med Ut. Vi flög i väg och lekte “virvla runt trädtoppar” och vi kom tillbaka alldeles upprymda och fnittriga. Jag berättade för Emma om allt jag såg och allt jag fick veta, och Emma lyssnade intresserat. Hon kommenterade: “Nä men säger du det, det var det värsta!” och så log hon hemlighetsfullt, och kärleken strålade runt henne. Jag är i dag säker på att hon visste, att hon också var i den riktiga världen ibland. Hon förstod saker om människor och livet som andra inte hade fattat vidden av, och det hämtade hon från sitt djupaste innersta.
Emma är den enda person som fortfarande i dag konstant finns inuti mig och som kan dyka upp som en relation utan att jag medvetandegör mig själv om att jag ska minnas. I vanliga fall är det stillestånd, intighet eller tomighet på insidan av mig, om det inte kommer någon som säger något eller frågar mig något. Då surfar jag bakåt i minnet som en film som körs baklänges. Jag stoppar filmen och plockar fram den sekvens som är relevant för situationen. Annars är det som ett vakuum eller en väntan inom mig och inga impulser dyker av sig själva upp på insidan. Om jag är i det tillståndet för länge kommer det tvångstankar, tankar som upprepas i det oändliga, som inte har någon mening och som inte leder till något resultat.
En sådan mening är ur en film jag såg tidigt i livet: “Impossible, you don't get money.” När jag varit utan kontakt utifrån för länge kommer den och den håller på och håller på och håller på tills jag blir tokig och bara skriker.
I dag låter jag det sällan gå så långt. Jag vet att denna, och andra, tvångstankar kommer efter cirka fyra timmar. Jag ser till att jag kommer i kontakt innan dess, ringer, sätter på radion eller teven, går in till någon eller pratar med min spegelbild. Jag har blivit duktig på att bryta detta innan det kommer till kapsejsning och mina autistiska stereotypier inträder, och jag har också lärt mig att surfa ut ur det så fort jag hör en mänsklig röst.
Jag sover i dag inte mer än max tre timmar i taget just för att inte vakna i det tillståndet, för då är det ofta som en mardröm. Kroppen går inte att röra och medvetandet befinner sig i denna intighet som rätt som det är fylls med demoner och skräck.
Som liten vaggade jag mig ur denna intighet och hamnade i det tillstånd jag kallade Ute. Då drabbades jag inte av den sortens låsning som jag ibland får nu. Då hamnade jag i det immateriella, och mötte mina följeslagare Slire och Skydde. Jag kunde sitta på en gunga, eller gå runt, runt på ett golv, eller sitta på dass och bara humma med entonig röst, eller ligga och slåvrida huvudet i en rytm fram och tillbaka. Jag kunde försätta mig i det tillståndet närhelst jag ville, om det inte var så att min kropp hade behov för då drogs jag in i kroppen vare sig jag ville det eller ej.
Sommartid åkte familjen till sjön och badade. Jag gick ut i vattnet direkt. Det spelade ingen roll hur varmt eller kallt det var, eller om det blåste eller var lugnt. Vatten var lika med bad och det älskade jag. Jag gick inte självmant upp utan någon måste hämta mig när man skulle åka hem. Mor tyckte det var mycket enkelt och behagligt att vara vid sjön för då visste hon hela tiden var jag var. Mor var rädd för vatten så det var aldrig hon som hämtade upp mig.
De andra byttes om att passa på mig för jag kunde, rätt som det var, bara gå i väg rätt ut i vattnet eller in i vassen där det nästan var omöjligt att hitta mig. Man fick inte heller ha hundar på stranden så Far hade inte den extra hjälpen.
Drunkningstillbuden var många så Far bestämde sig för att man skulle lära mig simma. Det gick lätt. En sommarpojke fick i uppgift att lära mig. Han virade mitt hår om handen och så drog han och skrek: “Sim, sim.” Så lärde jag mig simma.
Då uppstod nästa problem. Jag simmade rakt ut i det öppna vattnet utan tanke på att vända. Någon fick se mitt ljusa huvud långt borta och Far fick stjäla en eka och ro efter mig.
Att flyta i vattnet var som en dröm. Vattnet kluckade och det rann ut och in genom näsa och mun. Det gick att vara under och över ytan men om jag skulle andas fick jag vara över annars kom hostan. Jag älskade att ligga på rygg i vattnet, antingen på en liten sandbank eller också bara flytande på vattnet. Jag kunde ligga så i timmar och titta på himlens alla moln. Jag kunde fara upp bland dem och leka. Då var jag i min värld med mina lekkamrater.
En gång om året var det fest på badplatsen. Det var tivoli och en massa stånd, där var uppträdanden och häst- och hundtävlingar. Det bestämdes att alla skulle stanna eftersom det var varmt och fint väder. För det mesta var det Far som hade hand om mig. Han hade som fasettögon som kunde se åt alla håll och han var som en bläckfick med många armar som fångade in mig. Men av någon anledning var det just den här dagen mor som skulle passa mig.
Det gick inte många minuter förrän jag hade försvunnit. Panik, jag var borta. Jag efterlystes i högtalarna på festplatsen men Far visste att jag aldrig skulle svara så han organiserade skallgång i vassen. Det var i augusti och hade börjat mörkna så han tänkte att jag säkert skulle sätta mig någonstans och vagga mig in i mitt tillstånd. Hans värsta farhåga var att jag skulle hitta ut på tågrälsen och börja följa den. Han visste att jag aldrig skulle upptäcka om det kom något tåg, så det var helt livsfarligt.
Två män gick åt var sitt håll på rälsen, men ingen flicka fanns där. Festligheterna kom av sig när polisen kom och började söka efter mig.
Jag var på bryggan. Jag gick upp på stegen och hoppade ner i vattnet och stod där och tryckte ner min boucléklänning, gick upp igen och gjorde samma sak igen och igen. Jag tyckte det såg så roligt ut med luftbubblorna som höll kjolen uppe över vattnet och det såg så lustigt ut när vattnet drog ner tyget. Jag hörde plask från något håll och gick in under bryggan och satte mig. Därifrån kunde jag se mannen som just hade kommit till badet. Efter en stund glömde jag honom och gick tillbaka till trappan och fortsatte hoppa. När mannen kom in från sin simtur fick han se mig på bryggan och kände igen mig.
Han tog på sig och tog med mig in på festplatsen och lyfte upp mig på scenen.
Det blev stor uppståndelse. Alla pratade i mun på varandra. Det blev vackert i atmosfären och jag skrattade. Lampan på scenen riktades mot mig och jag stod och tittade på trägolvet där det rann små rännilar från benen ner på golvet och ner mellan plankorna. Jag såg ett par håriga armar och så var jag nere på backen och någon tog av mig kläderna.
Förutom Sven hade jag två farbröder till som bodde i drängstugan.
Den ene var lång, ljus och ståtlig. Han såg bra ut och älskade att dansa. Han började göra sig i ordning för dansen många timmar innan det var dags och de andra häcklade honom för hans fåfänga. I sin ungdom hade han haft många fruntimmer, men han var för egensinnig för att någon skulle vilja gifta sig med honom. En döpte han till “Krösa” för att hon inte ville ta en sup och så var det slut på den kärleken.
Han spelade basfiol, helst jazz, och det kom ofta andra med sina instrument och det musicerades mycket i drängstugan. Dessutom var han mycket intresserad av naturen. Han gick ofta långa promenader och då tog han med mig och hunden. Vi gick över markerna och i skogen, vi gick på små stigar och i orörd mark. Han pratade för sig själv om det han såg och upplevde utan att fundera över om jag lyssnade eller ej. För mig var han en människa som liknade Fil och ändå inte.
Ingen kunde som han förmänskliga djur. Han grälade på dem, samtalade med dem och betraktade dem som om de hade mänskliga egenskaper. En gång när han körde häst i trädgården och plöjde så grälade han konstant på hästen för att han trampade fel och trampade ner fåran eller gick snett. Till slut stannade hästen och vände på huvudet, glodde på honom och väntade tills han väsnats färdigt, och först då började han gå igen.
Det var ett roligt skådespel för mig. Jag satt ofta på huk vid sidan om och tittade på den atmosfären och skrattade. Det brydde han sig inte om så det var för mig en läroplats.
Han hade också ett speciellt förhållande till hönsen. Han hade namn på dem allesammans och det var han som matade dem varje dag. Under en tid hade vi några kalkoner också och de fick dela hage med hönsen. Men dem blev han arg på för de trampade hönsen på fötterna när de skulle dricka. Han ansåg att kalkonerna var så stora och hans hönor så små att kalkonerna borde lämna plats åt hönorna. Han förde en ständig kamp mot kalkonerna och förtröttades aldrig att skälla på dem. De brydde sig inte men denna dynamik blev väldigt intressant för mig.
Ungkarlarna hade den inställningen att det räckte med en som gifte sig och skaffade barn för återväxtens skull. Det gjorde att de andra kunde vara sorglösa ungkarlar som levde sitt liv och dog inom släktfamiljsgemenskapen.
Den andre farbrodern hade svart hår och mörk, brunbränd hy året om. Han såg sydländsk ut, som om han kom från ett annat land. Farmor hade samma färger som han och man trodde att det fanns vallonskt blod bakom, troligen från hans morfars sida. Han älskade idrott och cirkuskonster. Han var mycket vältränad. Flickor i tio- till tolvårsåldern beundrade honom mycket och han älskade att visa sina konster för dem. De fick också hjälp med att rida på våra arbetshästar, så han var ofta omgiven av en flock jäntor i den åldern. Han var duktig på att iscensätta lekar som kunde pågå i veckor – i dag skulle det kallas för livespel – och det gjorde att det alltid kom hem en massa halvvuxna ungdomar till oss som om det fanns en ungdomsgård hos mina farbröder.
Vintertid höll de till inne i deras rum, lyssnade på Radio Luxemburg och den modernaste musiken från hela världen, spelade jazz och improviserade eller satt och spelade kort till långt in på nätterna. Den andre farbrodern spelade klarinett och saxofon, och han lärde upp några av de unga som var hemma hos oss och som på så sätt undgick att hamna på ungdomsvårdsskola. Detta sällskapsliv fördömdes av de religiösa men det pågick ändå i många år. Där filosoferade alla fritt, man berättade om sina drömmar, om elände man varit med om, om misstag och om kärlekens irrvägar. Här förmedlades allt skvaller och alla vandringsberättelserna, den ena värre än den andra.
Mellan Emmas rum och mina farbröders fanns ett gammalt kök. Det var inte vinterbonat och användes inte för matlagning. Därinne fanns en vävstol som olika människor använde och det fanns ett bordtennisbord som också utnyttjades. Det pågick turneringar oavsett hur kallt det var, och ofta fick man spela med vantar på sig för att inte bli stelfrusen.
Jag satt gärna uppkrupen i någon av sängarna längst in i hörnet, ofta obemärkt. Det var nästan helt mörkt i rummet. Det fanns en kamin som gav värme. Den stod framför kakelugnen, och ofta eldade man så att den var helt rödglödgad för att det skulle gå att hålla värmen. Om man hade lampan i taket tänd kunde man inte ha på radion för då gick proppen, så antingen hade man lampan tänd och spelade kort eller också var den släckt och man lyssnade på Radio Luxemburg.
Det pågick också samtal om allt. Särskilt om allt mystiskt och magiskt som någon hade hört talas om. De flesta var rädda för allt ockult och samtidigt mycket intresserade. Ibland kom det luffare från tegelbruket som låg i närheten, och de berättade de mest märkliga historier som man kan tänka sig.
I den riktiga världen fanns allt detta helt synligt. Jag märkte också om det var någon som bara ville göra sig märkvärdig eller om det fanns något i det han berättade. Jag älskade att sitta och titta på rädslor som tog form i atmosfären. De var som ett fyrverkeri av ljus som lyste upp skumrasket inne i rummet. Det var också en massa dofter av allt unket, ofta fuktiga kläder som gav ifrån sig diverse odörer: halm, gödsel, lera, tegel.
Ofta kom mina väsen, Slire och Skydde, och lekte med mig. Vi for runt bland alla ord och meningar, for ut och in under folks kläder, bollade med gester och dök under bordet och snurrade omkring deras ben. Vi var noga med att inte störa, att inte gå innanför någons hud, för då blev de väldigt rädda. Jag älskade att få vara ifred och vara obemärkt och ändå vara med där allt pågick.
Så blev jag upptäckt. “Iris, sitter du där och drömmer, gå genast in och lägg dig”, sa någon.
Så var det roliga slut för den gången; jag blev brutalt tillbakatagen till den vanliga världen och forslad in till stora huset och de vanliga rutinerna.
De två bröderna hade sina egna traditioner på söndagarna. Antingen kom det hem någon och de hade pilkastning eller någon annan tävling som lämpade sig för årstid, väder och vind, eller också tog de sina cyklar och åkte i väg till någon för att umgås några timmar. Ibland fanns jag i närheten och när jag hade bra perioder då jag inte störde omgivningen så mycket, eller när Far krävde det av sina bröder, fick jag följa med. Jag fick sitta på pakethållaren och hålla fast mig bäst jag kunde.
Ett sådant utflyktsställe var till en man som hade artistnamnet Ariman. Han var hypnotisör och underhöll på marknader och festplatser när han inte satt i fängelse för att han gjorde detta. Han tog upp folk ur publiken, hypnotiserade dem och lät dem utföra en massa skenhandlingar, till exempel fiska, eller vara lejon i djungeln eller clowner på cirkus. De mindes ingenting efteråt, och när de fick berättat för sig vad de gjort blev de mycket sårade och kände stor harm och anmälde honom. Det var inte bara det, somliga fick djup ångest och sömnsvårigheter och hos någon utlöstes en mental sjukdom, så det var inte harmlöst det han gjorde.
När vi kom dit satte sig mina farbröder vintertid omkring köksbordet, sommartid vid trädgårdsbordet, och bad honom berätta om sina upplevelser och erfarenheter. Jag satt under bordet och var med i hans berättelser och lärde mig hypnotisera. Jag hade inget omdöme och förstod inte vad det kunde göra med människors inre utan jag använde det gladeligen när det fanns någon att göra det på.
Vid ett tillfälle hypnotiserade jag alla hönsen så att hela gårdsplanen var full med skendöda höns, och när Far kom blev han alldeles förskräckt och undrade vad som hänt. Då skakade en höna på sig och kom på benen, började springa runt och kackla och värpte ett vindägg. Samma sak gjorde den ena efter den andra och så småningom hade alla vaknat. Det värsta var detta med värpandet. Vindägg är ägg som inte har hunnit sätta skal utan bara har en hinna omkring sig och de går ofta sönder eller äts upp av andra hönor så det blev en äggförlust dagarna efter.
Ibland försatte jag hunden i trans så att han slutade att valla mig och då kunde jag fritt rymma vart jag ville. Ibland var det något får eller någon gris som var besvärlig och som jag ville försänka i sömn. När mor tvingade mig att vara med på något som jag inte ville så kunde jag sitta och fixera henne tills hon blev så trött att hon glömde att hon skulle ta mig med och gick utan mig. Då var jag mycket nöjd.
De andra barnen som lekte hemma hos oss kunde ibland bråka med mig och då kunde jag fixera dem på ett sätt som gjorde att de upplevde skräck inuti sig själva och fick mycket obehagliga känslor, och då slutade de genast. När något av de andra barnen kom emot mig och jag ville vara ifred skickade jag utan ord ut ett: “Akta!” eller ett: “Se upp!” som fick hoan att bli rädd utan att ha förstått hur det hade gått till och då tappade de bort sin tanke på att göra något med mig, och så fick jag vara ifred.
Det fanns ingen strategi i detta eller någon medveten önskan eller nyfikenhet, jag bara praktiserade det Ariman berättade och då blev det så.
Ju äldre jag blev och ju mer jag fick höra om Arimans fängelseperioder, och vad mina farbröder berättade om vad som hade hänt med folk som blivit hypnotiserade, desto mer förstod jag att detta egentligen inte var bra. Jag hade ingen moral som hindrade mig men tyckte ändå att det var något man inte skulle leka med.
I tonåren tyckte många unga att det var spännande att jag kunde hypnotisera. Inte för att jag berättat särskilt mycket men rykten spred sig alltid och det blev tal om det i olika sammanhang. Det mystiska, det ockulta, det annorlunda lockade.
En gång lät jag mig övertalas att hypnotisera en kille i sextonårsåldern. Jag hade inte omdöme nog att förstå att det kunde vara skadligt, speciellt eftersom han druckit alkohol, och jag förstod inte att det skulle kunna slå så snett. Han blev helpsykotisk, hamnade i en skräck- och rädslovärld som blev helt förödande. Han skrek, slog, kastade sig och höll på. Jag fick ägna tio timmar åt att se till att han blev jordad igen. Det var ett hårt jobb, och då förstod jag hur allvarligt man kunde skada med hypnos. Det lärde mig något för livet om andra människors konstitution.
Vid sidan av gårdsplanen, lite undanskymt på väg till dasset, fanns en stor lönn. Den hade en jättegren fem meter ovanför marken. Där hade någon satt upp en repgunga. Jag gick ofta dit och satt i den gungan. Det gick att gunga mycket högt och jag älskade att gunga, speciellt för att kunna vara i min riktiga värld och leka med och vara tillsammans med mina väsensvänner. Då och då kom det någon och passerade mig på väg till dasset och pratade med mig. Jag svarade aldrig men alla visste att jag hörde vad de sa även om det inte ledde till kontakt.
När jag gungade som högst kunde jag se boningshuset åt ett håll och kyrkan åt det andra, dasset såg jag inte, det var bakom mig, och mitt emellan boningshuset och mig, och lite snett bakom mig var drängstugan. Under mina fötter när jag gungade högt stod en snöbollsbuske, stor som en berså. Framför den, mot boningshuset, stod en syrenhäck som bildade en halvcirkel och framför den stod tio bikupor på en gräsplätt. Den avslutades med farfars pioner och sen kom grusgården. Mitt på grusgården fanns en rabatt. Den var mors stolthet. Hon gjorde om den varje år, och så småningom blev den ett stenparti med stenbumlingar som farbröderna släpat hem. Den var full med växter som blommade från tidiga våren till sena hösten. Även vintertid fanns där en massa frusna vackra växter.
Stora huset hade på nedre botten ett stort kök. Det var samlingsplatsen för alla. När jag var riktigt liten var det farmor som huserade där. Hon var nervös för att maten inte skulle vara klar i tid så hon gjorde den färdig flera timmar för tidigt och sen fick den stå i vattenbad tills den åts upp och då fanns i stort sett ingen smak kvar.
Dörren från köket ledde till en förstuga. Där var trappan upp till andra våningen där vår familj bodde tills jag var ungefär ett år. Då bytte vi så att farmor och farfar flyttade upp och vi ner. Dörren på andra sidan förstugan var köksingången, den alla använde.
Farmor hade korpsvart hår som blivit gråsprängt. När hon släppte ner det och borstade det för att sätta upp det i en stram knut som hon alltid hade, så räckte det ner till knävecken. Hon hade aldrig klippt en millimeter för det var synd enligt bibeln och den skulle man följa till punkt och pricka. Hon hade små pepparkornsbruna ögon som kunde stirra på ett sätt så att folk kände sig mycket obehagliga till mods och hon hade en gäll röst som skar genom märg och ben och som åtlyddes oemotsagd. Någon tyckte att hon såg ut som häxan i Hans och Greta.
När farmor och farfar flyttat upp kunde man höra hennes röst i det öppna fönstret när hon skrek: “Far, far, kom genast in med …”, och då visste alla att det inte fanns något alternativ eller svar, det var bara att göra som man blev tillsagd.
Hon var religiös, eller snarare livrädd för att hamna i helvetet efter sin död. Det mesta syntes skrymtreligiöst, för det viktigaste för henne var vad folk sa. Hon gick i kyrkan och var med i alla kyrkliga aktiviteter för att människor inte skulle märka hur “uschliga” vi egentligen var bakom kulisserna. Hon skämdes för allt och alla och tyckte att vi andra borde förstå att även vi skulle skämmas. Mest skämdes hon för Far eftersom han var så frimodig och gjorde allt efter sitt eget huvud, precis som hennes egen far hade gjort. Hon sa ofta: “Honom har jag fått för mina synder.” Far brukade skoja tillbaka och säga: “Då har inte mor syndat särskilt mycket om det bara är mig hon fått för sina synder.”
Det bästa med henne var att hon var blåögd och lätt att lura. Det gjorde de barn och unga som fanns hemma och det ledde till många roliga stunder, även för henne. Mig var hon mycket bekymrad för och ofta sa hon: “Vad ska det bli av detta olycksbarn?” Hon tyckte att den stora olyckan var att jag inte kunde anpassa mig, inte vara artig och säga “God dag” och “Tack”. Det gjorde att hon trodde att jag skulle “hamna i olycka”. I efterhand förstår jag att hon också var livrädd för att jag inte hade någon självbevarelse utan att någon som kommunicerade med mig på rätt sätt kunde få mig att göra vilka galenskaper som helst och att jag skulle kunna bli sexuellt utnyttjad om det inte fanns någon som passade på mig hela tiden.
Hon brukade mosa potatis med smör och mata mig och det fungerade mycket bättre än allt annat som man ville att jag skulle äta. Mat var “ett kapitel för sig”, som mor uttryckt det. Farmor sparade all överbliven mat, och man var tvungen att äta upp den innan man fick av den nya. Det gjorde att all mat hann bli gammal innan den åts upp, och det avskydde Far när han växte upp så han levde på stekt potatis.
Mor fick lov att använda så mycket varor hon ville till att laga all god mat hon kunde tänka sig. Far var noga med att först skulle huset ha god mat, sen kom alla andra nymodigheter och bekvämligheter. Han såg också till att hon fick alla hjälpmedel i köket innan han lät pengarna gå till förbättringar i ladugården. Hon fick kylskåp och frysboxar, matberedare och diskmaskin, ny tvättmaskin och torkrum. Alla män på granngårdarna var missnöjda och klagade, för deras fruar ville att de skulle vara lika snälla som Far.
När jag gjort något som farmor tyckte var syndigt och galet kallade hon upp mig till sig. Då fick jag stå framför henne, och hon grälade och förmanade mig. Det tyckte jag om. Jag stod alldeles stilla och stirrade ut i rummet. Hennes ord flög omkring och bildade figurer, och det var olika ljus som sprakade. Det var vackert och man kunde aldrig räkna ut hur det skulle se ut. Jag stod där och var hänförd. Jag flöt in i färgerna, formerna, mönstren, lät mig föras fram och tillbaka, upp och ner. Allt ändrade form hela tiden och jag flöt med i det. Så kände jag ett nyp i armen. Farmor skrek med gäll röst: “Hopplösa barn, du hör ju inte ens vad jag säger till dig, vad ska det bli av dig när du blir stor? Inte går du att fostra och inte uppför du dig som en kristlig människa.” Så visade hon ut mig med förmaningen att gå försiktigt i trappan och när jag kom ut så var jag tillbaka i allt det vackra jag just varit med om. I det kunde jag stanna länge, ibland timmar. Ibland gick jag till gungan och kunde fortsätta att flyta omkring tills någon kom och tog med mig in i gemensamheten igen.
Farfar var snällast på jorden. Han älskade att gå för sig själv och gnola en melodi. Alla visste att han var fullständigt ansvarslös, och om det inte varit för farmor hade han varit en fattig luffare. Farmor var den som höll reda på allt, och mest på farfar. En gång berättades det att farfar hade gått till marknaden för att sälja en ko, men han kunde inte göra affärer så han blev lurad. När han upptäckte det söp han sig full och kom inte hem förrän dagen därpå, utan pengar och utan ko. Efter det tog farmor hand om ekonomin.
Han älskade att pyssla med trädgården. Han var mors hantlangare när det gällde att sköta rabatter, kratta gården, ansa rosor. Han plockade också alla bär och frukter allteftersom de mognade och så fick mor göra reda för dem. När han skulle kratta för att det skulle vara helgfint fick jag gå före honom och göra en massa krumelurer i gruset. Han visade mig och jag lekte, och så kom han med krattan och det blev helt rakt och fint.
Innanför köket fanns kammaren. Där inne stod radion, och den lyssnade man ofta på. Nyheter och väderleksrapporten var det viktigaste och då fick alla vara tysta. De utgjorde källan till alla diskussioner vid köksbordet. Alla händelser skulle analyseras och man skulle tycka och tänka om det. Om man då hade olika uppfattningar gick samtalets vågor höga. Det var ett tillfälle att vädra politiska profiler, religiösa föreställningar och de myter och strategier som fanns som underströmmar. En sådan var att de flesta ändå var egoistiska människor som ville vinna egna fördelar och därmed avslutades det hela med en samstämmighet om det och att “vi ändå har det bra i Svedala”.
På lördagskvällar var det underhållning i radion. Då satte sig alla i kammaren och alla ljus släcktes för att inte proppen skulle gå. Jag satt under bordet eller i något dolt hörn bakom någons fåtölj. Ett program som gick länge var “Speldosan”. Det var ett program med många schlagerartister och frågetävlingar. Det var många roliga inslag och alla skrattade och njöt av stillheten, varandras sällskap och radions underhållning. Jag gillade den atmosfär som uppstod i rummet. Det blev som bengalisk eld med färgad rök som fyllde hela rummet med ringlar som snodde sig om varandra och som det gick att svepa runt i. Det var roligt. Av allt som strömmade ur radion och allt som sades av dem som lyssnade ändrades atmosfären hela tiden och jag fick möjlighet till nya sätt att svepa omkring.
Så var det slut, alla gick ut i köket och drack kaffe och sen var det god natt.
På tisdagskvällarna var det radioteater ganska sent. Då samlades man för att lyssna på den och då uppstod åter denna speciella stämning. Även de som ofta var på dans på lördagskvällarna var med så det var ännu fler än vanligt som satt och lyssnade i mörkret.
En följetong hette “Mannen i svart”. Det var en hemsk deckare med många mord. Det var Olof Thunberg som läste och hans röst var speciell, det tyckte alla. De gick rysningar efter ryggraden att höra honom och alla satt i spänning och väntade på upplösningen.
Egentligen fick inte barn vara med och lyssna på det här, men eftersom jag var som jag var och eftersom de vuxna inte trodde att jag uppfattade något så var det ingen som brydde sig. Det var sant i den meningen att jag inte var intresserad av själva mordgåtan som inte väckte några tankar och känslor hos mig. Men däremot var jag intresserad av det i berättelsen som ledde fram till mordet: avundsjuka, vrede, girighet, hämnd. Jag var också ytterst intresserad av den atmosfär som uppstod i rummet. I den befann jag mig och lekte på mitt annorlunda sätt.
Men ibland blev skillnaden för stor mellan de svarta, hemska känslor som Olof Tunberg beskrev och åhörarnas känsla av att vara roade och engagerade.
Mördaren knackar på dörren till en stuga. Stämningen är förtätad, alla i rummet sitter knäpptysta och lyssnar intensivt. En kvinna kommer och öppnar. Mördaren lägger band på sig och frågar med återhållen stämma: “Finns det rum för en främling här?” Det går ett tyst sus genom rummet. Kvinnan vet inte att han är mördaren. Men då hörs inifrån huset en berusad mansstämma: “Fråga honom om han har vischky, för då får han komma in.” Alla gapskrattar utom jag och då blir det kaos i mig, för på samma sätt som jag inte förstod humor kunde jag inte heller förstå hur hämnd och mord kunde beskrivas på ett sätt som gjorde folk roade och underhållna.
Då försatte jag mig i det tillstånd där jag kunde lämna kroppen och gå ut i den riktiga världen som var känd för mig. Där kunde jag betrakta allt som hände och höra allt som sades och förstå en massa saker utan att få utbrott eller andra knäppbeteenden, som att göra stereotypa handlingar. Då kunde jag se vad det verkligen var: rösten som strömmade ur radion, och alla som bara befann sig i den vanliga världen och som därmed inte begrep det riktiga i berättelsen och att de därför kunde känna sig roade och underhållna av den. Det var ingen som var intresserad av vad historien verkligen handlade om, utan de var helt nöjda med att låta sig bli underhållna. Detta förstod jag aldrig. Jag kunde inte för mitt liv begripa vad det var som roade dem.
På andra sidan kammaren låg salen. Det var ett rum med medaljongtapet och en kamin. Därinne fanns ett stort matsalsbord med massor av stolar och där åt man när det var helg eller när det kom gäster. I vanliga fall var det sovsal på nätterna. Där fanns två sängskåp med tre sängar i varje. Sängarna gick att fälla ihop så att de såg ut som en vanlig byrå och ett sängskåp med två sängar. Sängskåpet stod på höjden och såg ut som ett linneskåp. Varje kväll skedde denna förvandling och det blev en mycket speciell atmosfär där inne. Jag somnade sist och vaknade först för jag kunde inte sova när någon var vaken, så jag ägnade mig åt atmosfären medan jag väntade på att alla skulle somna.
Ofta var det någon som läste något högt eller någon som berättade något, sagor, skrönor, vitsar, historier, något självupplevt, drömmar. I alla dessa ord kunde jag vara i min egen värld. Jag förstod det jag hörde på mitt eget sätt, och det blev en massa intressanta upplevelser. Det fyllde mitt annars tomma inre för en stund och jag uppskattade det mycket. Rätt som det var kunde jag brista ut i ett skratt som varade länge, och alla i omgivningen undrade och begrep inte ett dugg av vad som hände.
När jag lyssnade till deras historia hörde jag inte bara själva berättelsen utan såg också förhållanden och situationer som låg bakom den. Min farbror berättade sagan om Hans och Greta. Medan han berättade såg jag att han såg sin mamma som häxan och sig själv som Hans och sin syster som Greta. Jag märkte både hans rädsla och hans trots mot sin mamma, min farmor, och jag märkte hur nöjd han kände sig när häxan/hans mamma blev insparkad i ugnen och dog. Jag skrattade åt att händelserna i sagan på ett så komiskt sätt kunde sammanfalla med vad jag såg i atmosfären och sa till min farbror: “Du är Hans och farmor är häxan. Och du tycker att det är kul att du och Greta kan lura häxan och knuffa in henne i ugnen så att hon dör.” Alla tystnade och tyckte att det var pinsamt utom de unga som fnittrade igenkännande. Min farbror skrek: “Så här stygg får man inte vara ens när man heter Iris”, och rusade ut.
Så här var det i vårt hus: min farmor var skrymtreligiös och var rädd för att vi inte skulle vara gudaktiga och komma till himlen och vara väl sedda av alla grannarna. Det gjorde att hon ständigt var missnöjd och att hon oavbrutet fostrade och mästrade alla. Alla utom jag och Far styrdes av henne, och min farbror, som ständigt hade dåligt samvete och var rädd för henne, smörade för henne och gick till och med i kyrkan tillsammans med henne trots att han inte var religiös.
Jag trodde att de andra inte hade sett vad jag såg medan vi lyssnade till sagan och kunde inte komma på hur jag skulle göra för att få dem att se det som låg bakom vad de hade hört så att vi kunde prata om det, för det var vad jag hade kunnat prata om. Då skulle jag ha kunnat vara i kommunikation med dem. Vad jag inte förstod var att de hade värderingar, att de ansåg att vissa saker var det fult eller elakt att prata om. Deras reaktioner blev mycket förvirrande, och ibland slutade det med att jag fick ett utbrott.
Det var detta som skilde Emma och Fil ifrån alla andra. De såg saker på samma sätt som jag gjorde, vi var i den riktiga världen, och därför kunde jag kommunicera med dem och var helt trygg med dem. Och tillsammans med dem släppte min kramp. Men så fort det var andra människor med, som levde i den vanliga världen, värderingsvärlden, återvände krampen.
Far var i den vanliga världen, men till skillnad från de flesta andra människor i den vanliga världen var han inte ute efter att tvinga in mig i den, utan gav mig möjligheter att som den jag var leva i den vanliga världen. Jag tror att Far visste att det fanns något utöver den vanliga världen eftersom han hade vuxit upp tillsammans med sin morfar som levde i den riktiga världen, men han var inte intresserad av den utan levde som en klok människa i den vanliga världen, utan vare sig anpassning eller trots.
Periodvis bodde det andra människor hos oss. Ett tag var det en man som var cp-skadad och som Far hjälpte att bli skomakare. Ett tag var det ett par som inte hade bostad. Stundtals var det ungdomar som inte kunde anpassa sig till samhället eller hade andra problem. Det var ett ständigt myller. Folk bodde hos oss och arbetade borta, andra bodde borta men tillbringade sina helger med oss. Somliga var sommarbarn, helgbarn, och vistades hos oss när det var skollov och inställningen var alltid “finns det hjärterum så finns det stjärterum”.
För mig utgjorde dessa inslag en aldrig sinande ström av nya fält att betrakta. Det medförde också att de fasta pratade om hur man skulle förhålla sig och göra för att få de andra med, och det fanns mycket av engagemang och umgänge hela tiden. Far brukade säga att det var en sådan fröjd att man kunde använda så många händer till arbetet för då gick det så fort och lätt så att man hade mycket tid för att umgås och göra trevligheter tillsammans.
Det fanns ett glapp mellan det lilla fältet, den vanliga världen, och det stora fältet, den riktiga världen. De som hela tiden befann sig i det lilla fältet med alla dess värderingar försökte att dra in mig i det, och det var för mig som att drunkna och hamna i något som inte var den riktiga världen utan den vanliga värderingsvärlden. Och att hamna i den kändes för mig som att drunkna.
Fält är en del i atmosfären. Det berodde på mitt fokus vilket fält som tydligade sig. I atmosfären fanns alla fält men så att säga ozoomade.
Andra människor levde i den vanliga verkligheten som var full av värderingar: vad som var rätt var att de skulle leva i Herrans tukt och förmaning, att de inte skulle synda, och i deras värld var det så mycket som var synd. Jag såg hur de på ytan levde i de värderingarna, i den fromheten, men såg att de under ytan ändå var elaka och att de “syndade” i smyg, och att deras verkliga strävan inte var att avstå från att synda utan bara att undgå upptäckt. Hade de levt i den riktiga verkligheten, i det stora fältet, hade de inte haft något behov av att synda. Synd i den riktiga världen – utan värdering – är att till exempel möta en människa som man känner stor kärlek till, men avstå från att möta den människan för att man i värderingsvärlden vill undgå att bli dömd eller kritiserad. När människor värderade såg det för mig ut som att de isolerade sig från den riktiga verkligheten och förlorade kontakten med den.
Jag vet en flicka som hade en underbar sångröst. Hon lät som en näktergal och älskade att sjunga. Hon var söt och vänlig och kunde konsten att stå på en scen. Hennes stora dröm i livet var att få utveckla sin röst, att få gå i skola och få uttrycka sig i sång. Alltid när hon talade om sång och om sina förhoppningar var hon i den riktiga världen. Men hennes omgivning hade ingen förståelse för detta utan kallade det för “drömska fantasier” och ansåg att det var någonting som hon kanske kunde ha vid sidan om. Det viktiga var att hon skulle bli gift och skaffa sig ett “hederligt arbete”. Till slut antog hon själv dessa värderingar och därmed försvann hon från den verkliga världen. Hon isolerade sig från sången och antog föreställningen om att sången bara var en dröm och då hamnade hon i den vanliga verkligheten. Och där stannade hon kvar.
De flesta människor befann sig i detta isolerade tillstånd hela tiden, men det fanns också människor som befann sig i den riktiga verkligheten, men som ändå bara intresserade sig för den vanliga värderingsverkligheten och ville höra hemma i den. De ville vara där för att det var den som hade status och som räknades och som man fick beröm i och där man fick mandat och blev godkänd. För mig var det omöjligt att överge den riktiga verkligheten och kvävas i värderingar och isolering från den riktiga verkligheten.
Den riktiga verkligheten är ett fenomen. Allt liv, all rörelse är fenomen. Det innebär att fokus inte hamnade på att man måste någonting utan på vilka möjligheter det fanns att välja mellan. Sen kanske den möjlighet som de andra sa “måste” om var den bästa, men inte för att de sa “måste”. Och den riktiga verkligheten var så mycket större än värderingsverkligheten.
Längst bort i huset, efter en korridor från salen, låg ytterrummet. Till det kunde man komma även genom huvudingången. Då kom man till en stor förstuga där man kunde gå genom gången in till salen eller åt höger i den gången till ytterrummet. Det var prästens rum. Därinne fanns ett litet altare med en pall framför. På väggen hängde en telefon. Den ringde ibland, och det var ett så skrällskärande ljud som skar genom luften att jag alltid flög ur kroppen när jag hörde det. Där var ekmöbler, stora, tunga, ett skrivbord, ett vitrinskåp, en stor glaslampa, soffa, bord och fåtöljer. Där rådde högtidlig tystnad. Tapeterna var svagt gulaktiga med ett nästan osynligt mönster. Där var bruna sammetsgardiner – “samvetsgardiner” sa jag, och då skrattade alla – och vita spetsgardiner inunder. Där var gobelänger med kristna motiv och sammetsdraperier i samma bruna färg som i fönstren. På golvet låg en brun korkmatta och ovanpå den en stor fin orientalisk yllematta i dova färger och vackra mönster. Den älskade jag. Jag satt ofta under skrivbordet på ett fårskinn och följde med blicken mönstret på mattan som låg under soffbordet och fåtöljerna.
Var tredje vecka kom prosten Karlsson och satt där en hel dag och skrev sina predikningar. Han kom tidigt om morgonen och satte sig. Jag var vaken och uppe så jag stod i dörren och då sa han varsågod och stig in. Han visste att jag snabbt skulle smita förbi honom och krypa in under skrivbordet och sätta mig. När jag smet förbi drog han lätt med sin enda hand över mitt hår även om jag försökte undvika det. Sen satt jag där tills han tog paus och “gick ut åt sig”, gick ut för att pissa. Då smet jag ut och gjorde samma sak.
Min plats var under skrivbordet. Jag gungade tyst med kroppen och allt annat försvann. Prästen satt ibland tyst för att rätt som det var brista ut i kaskader av ord. Han läste ur bibeln och sen gjorde han salvelsefulla utspel med massor med ord som bildade de mest fantastiska färgsprakande scenerier i luften. Om de bilder jag såg var desamma som bibeln menat tvivlar jag starkt på, men de var som en sagobok för mig. Han riktade sig ofta till mig och frågade efteråt om det dög, vad jag tyckte, fast han väntade aldrig på svar utan svarade själv: “Så blev det mycket bättre, Iris.” Han avslutade med att läsa epistel- och predikotexten.
Jag dök in i bibelns värld och jag älskade den. Det var dramatik och spänning, det var sorg och bedrövelse, det var salighet och rus och … allt tänkbart.
Det var en annan värld med människor som var klädda helt annorlunda än de som fanns runt mig. Det var också annorlunda utomhus. Helt andra träd, och sand, massor av sand som hade många olika färger. Den enda sand jag sett var den som var vid vår badplats men den här sanden såg så helt annorlunda ut. Massor med historier spelades upp. De var om ond bråd död, om barnafödsel i ladan, om onda och goda, om tokiga och kloka, om en massa människor som var modiga och rediga och gjorde en massa saker som passade i min värld. Jag såg många människor som gick omkring i en massa sand och bland hus som var som vita fyrkanter utan riktiga tak. De hade vackra svepande kläder och bar på stora lerkrukor med vatten. Ibland blev de jagade, ibland var de många som gick tillsammans, ibland följde man efter någon och ibland slogs man. Jag såg himlastegen när prosten pratade om den, och den gick rätt upp bland stjärnorna och hängde fritt i luften. Det såg roligt ut och jag skrattade. Prosten tittade ner på mig under bordet och frågade vad jag skrattade åt men han visste att han aldrig skulle få något svar.
Prosten Karlsson var jag rädd för. Han var stor och hade bara en arm. Han hade haft kräfta i den andra armen och opererat bort den. Han såg ut som en stor fladdermus med sin svarta kappa, sitt allvarliga ansikte som såg extra strängt ut på grund av örnnäsan. Hans röst lät som om han höll en domedagspredikan varje gång han sa något. Jag hörde honom aldrig ha ett samtal. Han gav sina order och fick allt precis som han ville. På något sätt uppförde han sig som om han stod över människorna. Men han var bara vördnadsbjudande, inte det minsta fördömande.
Var tredje söndag när han hade predikan i vår lilla kyrka tog han på sig kappan och gick över gårdsplanen. Han var stor som ett monster och när han gick ut genom dörren krökte han på nacken så att det såg ut som en djup bugning. Kanske att han bugade för Gud, för han hade kommit ut genom dörren mycket rakare om han velat.
Ofta smet jag till sakristian och satte mig i ett hörn eller under skrivbordet där. Vaktmästaren försökte köra ut mig men prosten sa alltid: “Låt henne vara, hon gör inte en fluga förnär och hon behöver säkert höra Guds ord hon också.”
Ibland smet jag in i det förbjudna ytterrummet i vårt hus utan att prosten var där. Det var strängeligen förbjudet och jag visste det men jag kunde inte låta bli. Ofta låg bibeln hopslagen på det lilla altaret som stod vid sidan om skrivbordet. Jag slog upp bibeln och kröp in under skrivbordet. Jag vaggade och for Ut i rummets atmosfär. Jag dök ner i bibeln och det uppstod bilder ur den på samma sätt som när prosten berättade.
“Vad står det, säg mig vad det står”, tänkte jag om och om igen och … jag dök rätt in i boken och ut på andra sidan. Där var en annan värld med konstigt klädda människor och annorlunda hus. Det var som i ett främmande land där hela marken var full av sand. Folk vandrade förbi mig utan att se mig, det var bara jag som såg dem. Farmors berättelser om Gud kom till mig. Jag såg himlastegen, den såg ut som ett pärlband glimmande i ljuset och så lång att jag inte såg något slut. Jag såg ett långt följe med människor och en speciell man som gick först. De gick mot en stad där det redan var fullt med människor. Jag gissade att det var Jesus som tågade in i Jerusalem. När jag tittade uppåt såg jag en stor gestalt som satt på en tronstol. Det såg ut som om allt var av is, matt genomskinligt, även farbrorn, fast han rörde sig. Det blev underbara färger genom isen och det var som en saga. Gud såg ut som kung Bore i en sagobok som vi hade men det hela var mycket vackrare så här i verkligheten.
Riiiiiiing … Telefonen ringde. Den hängde på väggen innanför dörren. Den fick bara användas av husfolket när det var något viktigt och när man skulle meddela något till prosten. Jag var livrädd för den. När jag skulle svara var det som om prosten var en jätteörn som anföll mig och grep tag med sin klo i min nacke och flög i väg med mig. Nu var jag i rummet olovandes och jag visste att någon skulle komma springande och svara. Det blev mycket obehagligt. Jag kröp in i mitt hörn under skrivbordet och satt där tills personen svarat, lagt på luren och gått sin väg. Då pep jag ut och försvann till något av mina andra favoritställen.
Far var inte religiös men han kunde respektera att andra var det. Han ville dock att de skulle respektera honom också men så var inte alltid fallet. En dag kom det några Jehovas vittnen ner till ladugården för att frälsa honom. De stod i ladugårdsdörren och predikade. Far avböjde och bad dem gå. Han sa att det inte var någon idé att försöka frälsa honom eftersom: “Jag har inget emot Gud men hans representanter på jorden ger jag inte mycket för.” Han tyckte att kyrkan och dess män sugit ut fattiga människor och svikit de behövande, dömt och fördömt som om de vore gudar, och det kunde han inte fördra. Inte heller att man hotade med helvetet. I hans värld fanns inget helvete mer än det helvete vi kunde ha i livet här på jorden, så han tyckte att de använde ojusta medel för att skrämma människor och det var inte hans stil. Han sa också att han hade kyrkan så nära att han kunde gå dit varenda dag om han ville. Då kommenterade Jehovamännen: “Men det gör du väl inte ändå?”
“Jo det gör jag”, sa Far, “för det är jag som ringer i klockorna.”
Så var det slut på det samtalet och de lommade i väg lite slokörade.
En del av dem som kom och bodde hos oss betalade kommunen för. Far var noga med att de pengarna inte skulle leda till att vi började slösa och blev beroende av dem som inkomster, så i stället användes de till cyklar, skidor och andra sådana saker som vi aldrig skulle haft råd till annars. I grunden levde vi ett gott liv. Vi hade alltid mat, kläder och tak över huvudet men vi hade konstant ont om pengar. Gården försörjde oss med förnödenheten men det blev inget över till någon lyx, och lyx var det att ha en cykel, en moped, en bil eller skridskor och skidor. Far sa ofta att aldrig skulle det bli så att någon var tvungen att flytta från oss för att vi inte fick pengar för att ta hand om hoan, så därför skulle gården mätta alla munnar.
Han var också noga med att alla skulle dra sitt strå till stacken. Det betydde att var och en deltog i arbetet efter sin förmåga och mycket efter sitt intresse. Därför hade någon hand om vissa djur, någon annan andra, en tredje högg ved i skogen, en fjärde körde traktorn, en femte hjälpte mor i köket. Alla barn och unga hade också sina uppgifter. De fick välja mellan inneoch utearbete, mellan djur och åkerarbete. Allt tillverkades och togs tillvara hos oss, får klipptes, ullen kardades och spanns, färgades och stickades till kläder eller vävdes på vävstolen. Bina gav honung som sötningsmedel hela vintern. Hönsfjädrarna plockades och blev till var i kuddarna. Det fanns en smedja där alla redskap som behövdes tillverkades och lagades, liksom en snickarbod där skaft och annat tillverkades. Vintertid satt man inne och lagade alla seldon och annat lädermaterial, det var en mans göra.
Så levdes livet runt mig. Det pågick alltid arbete överallt men det var aldrig någon stress eller hets annat än vid skördetiden om det var dåligt väder; då var det man ur huse och då skulle allt ske på kortast möjliga tid. Jag var åskådare. Jag fanns med och blev påpassad av den som hade möjlighet. Mest var jag med Far i ladugården eftersom det var han som hade hand om korna. Det var ett brokigt liv, ett rörligt liv med mycket munterhet. De vuxna sjöng mycket och berättade historier för varandra. Ibland uppstod konflikter, men Far var den som tog tag i dem och såg till att allt kom på bordet och vädrades och ventilerades, och så småningom återupprättades friden.
En förmiddag när Far just hade satt mig i min stol över bajsrännan kom en av farbröderna, Nils, in i ladugården.
“Jag hörde på radion att de pratade om att man inte skulle nöja sig med allmosor utan att man verkligen skulle ha lön för sitt arbete. Det är ju orättvist att vi som gör själva jobbet på gården inte får behålla pengarna för det arbete vi gör i skogen och på fälten och med djuren utan att det ska gå till det allmänna.” Det allmänna, det var farmor, farfar, mor och alla de ungdomar och barn som jobbade eller bodde hos oss och vars arbete inte direkt drog in några pengar.
“Det var det dummaste jag har hört”, sa Far. “Alla ska ju ha det lika bra.”
Nils muttrade att det var orättvist och att de fick slita ut sig medan de andra gick och hade det bra.
Då sa Far: “Det här kommer jag att ta upp vid elvakaffet.”
“Nej, det behövs väl inte”, sa Nils besvärat och gick sin väg.
Far gick omkring i ladugården och pratade upprört för sig själv, och jag såg i atmosfären hur hans syn på att alla skulle dela lika på det gården gav hade blivit lite söndertrasat av vad Nils hade sagt. Det gick inte helt sönder, men det var som om det kommit in ett moln som förmörkade solen.
Vid elvakaffet satt jag på min plats under bordet.
“Jag har något viktigt att ta upp”, sa Far. “Nils tycker tydligen att han får för lite pengar av det vi tjänar in på gården. Och jag undrar om det är fler som tycker att det är något fel på hur vi hittills har fördelat de pengar som kommer in?”
“Jag har också hört på radion att de som arbetar på bondgårdar borde få lön”, sa någon. “Precis som fabriksarbetare och alla andra.”
Hos oss var det ingen som fick lön. När någon behövde någonting tog han upp det vid elvakaffet, och fanns det pengar så fick han det. Alla önskemål beaktades och pengarna fördelades rättvist, men inte utifrån prestation utan utifrån behov och önskemål.
Det blev diskussion kring bordet. Någon sa: “De som inte har gjort någon nytta i sitt liv kan gott svälta.” Han syftade på de ungdomar som bodde hos oss och som annars skulle ha varit på ungdomsvårdskola och som inte gjorde mycket nytta.
När alla hade sagt sitt sa Far till slut till Nils: “Om du skulle få pengar utan att behöva dem, vad skulle du då ha dem till?”
Nils sa: “Jag skulle spara dem.”
Far frågade: “Vad skulle det tjäna till att spara pengar när du vet att du kan få av gården vad du behöver?”
“Jo då skulle jag kunna använda dem till vad jag ville.”
“Men du kan ju redan nu be om vad du vill och oftast får du ju det.”
“Ja men jag vill ha egna pengar.”
Far sa: “Men det begriper ni väl att alla drar sitt strå till stacken och att alla ska få vad de behöver. Det är ju inte allt arbete här på gården som drar in pengar, som matlagning, städning och att ta hand om barnen. Men har ni tänkt på hur mycket det skulle kosta om vi skulle betala för det? Det är så dyrt att förmodligen skulle alla våra pengar gå till det och då skulle det inte bli något över till er andra.”
Men alla höll inte med om det. Nu var det andra tider. Nu ville man ha pengar i plånboken. Det hade blivit en annan frihet ute i samhället. Men inte hos oss.
“Hur mycket pengar skulle det här röra sig om? Vilka vill ha egna pengar?”
Det var bara två av farbröderna som ville ha egna pengar, och till slut bestämdes det att de båda skulle få var sitt bankkonto där det skulle sättas in en liten summa varje månad, som fickpengar.
De andra var lättade över att det obehagliga var över. Och sen återgick livet till det vanliga. Den nya tiden fick vänta.
Jag befann mig ofta i ladugården med Far och då och då föddes det en kalv. Far märkte att kontakten med kalvar gjorde mig gott så han placerade mig i kätten med den nyfödda kalven och där kunde jag sitta i timmar och bara klappa på kalven tills han reste sig på ostadiga ben och började gå.
En dag när det föddes en kalv sa jag: “Han dör.” Ingen tog notis om det eftersom kalven var helt frisk, men efter några timmar dog den. Ingen förstod varför och ingen förstod vad det var som fått mig att säga att den skulle dö. Efter det föddes många kalvar och jag sa inget om dem, men senare sa jag samma sak om ytterligare en nyfödd kalv och den kalven dog också. Något år senare sa jag för tredje gången om en nyfödd kalv att den skulle dö, och då tog Far kalven och lade den i en kätte med huvudet i mitt knä och så ställde han en hink med råmjölk vid sidan av. Så satt jag där och var med kalven och doppade handen i mjölken och lät kalven suga på min hand och den kalven överlevde.
Far sa ingenting om detta men det gick upp för honom att han förstod att jag hade en gåva som han inte vetat om och som jag själv inte heller visste om. När han sa det till mig blev någonting ljust i mig och just då var vi båda två tillsammans i den riktiga verkligheten. Det viktiga för mig var inte att kalven hade överlevt utan att Far och jag under en liten stund var tillsammans i den riktiga verkligheten. Detta enda ögonblick gjorde att livet plötsligt fick ett värde som jag inte hade varit i kontakt med tidigare.
På andra gårdar föddes det också kalvar och eftersom Far berättat om den överlevande kalven tog han med mig till dit och ibland sa jag samma sak: “Han dör.” Då arrangerade Far det på samma sätt som hemma och de kalvarna överlevde. Många var skeptiska och hävdade att de skulle ha överlevt ändå, och det kanske var så, men vid de tillfällen jag sa mitt lakoniska “Han dör”, så dog kalven om ingenting gjordes.
För mig var det så att när en kalv inte hade någon atmosfär omkring sig, när det var tomt runt den, betydde det att kalven inte hade kontakt med sin egen livskraft. Kalven kunde vara hur frisk som helst, men om ingen fick kontakt med den så slutade den naturliga funktionen inuti kalven. När kalvar föddes i hagen och kunde dia sin mamma, när mamman kunde slicka dem och ta dem till sig, då dog de aldrig på det här sättet. Men i ladugårdarna var det inte så. Där stod kon i ett särskilt bås och direkt efter födelsen togs kalven till en egen kätte och råmjölken togs om hand. Kalven fick visserligen en del av den men den blev lärd att dricka ur hink direkt och fick därigenom inte den relationskontakt som vissa kalvar behövde för att få kontakt med sin egen livskraft.
Jag tror att det är samma sak som händer med en stor del av de barn som dör i tidig spädbarnsdöd. Att när de blir lagda för sig själva, inte känner av mammans hjärtljud och kroppsvärmestimulans tappar de kontakt med impulssystemet som gör att livskraften tar överhand, och då upphör livet utan att det är något fel på barnet. Om barnet då har det lite kallare, lite obekvämare, lite rörligare omkring sig så hålls livsimpulssystemet igång, annars finns risken att det lägger av.
Mor hade sagt till Far tidigt att hon inte ville ha några barn för hon skulle inte kunna ta hand om dem när de var små. Hon visste med sig själv att det skulle bli så outhärdligt smärtsamt att hon bara ville slänga i väg dem, eller vad som helst, bara komma undan smärtan. Hon kunde inte tänka sig att ta hand om dem.
När min bror var över småbarnsåldern kunde mor ta hand om honom. Då var det inte smärtsamt längre. Det var bara om han trotsade henne som hon fick utbrott, men det gjorde han sällan och dessutom fanns det alltid någon annan som kunde ta hand om situationen. På så sätt hindrades mor effektivt från att någonsin lösa sina problem, men hennes svårigheter fick bara små konsekvenser för oss som barn eftersom vi hade så många andra att bli skyddade av.
Far använde mycket tid till att försöka begripa sig på mig. Han hade svårt att förstå att jag den ena gången kunde någonting och göra det galant och helt riktigt för att nästa gång vara helt dum och bara stå och stirra och inte följa ett enda direktiv. Han förstod inte varför det ibland var helt möjligt för mig att vara med på vad som helst och vid andra tillfällen helt omöjligt och att det blev tvärstopp och motstånd. Han kunde hålla på och upprepa ett beteende eller en vana under lång tid utan minsta form av resultat. Så kunde det gå ett halvt år och så upptäckte han att jag gjorde precis som han lärt ut och som man skulle, utan att någon sagt något mer till mig. Han förstod att det var något som var knepigt i själva inlärningssystemet och att jag inte hade något omdöme eller någon realistisk bild av framtiden.
Om Far omständligt påminde mig om något som hänt i den vanliga världen så kunde jag beskriva händelsen rimligt realistiskt, men när han lät mig tala fritt så smög sig min riktiga verklighet in i den vanliga. Sven tog med mig på traktorn för att hämta hö på en granngård. När vi kom tillbaka frågade Far mig: “Var Agnes hemma?”
Jag visste att han pratade om frun i huset. Jag svarade: “Jag fick jordgubbar, och de kom i mina händer och jag kunde stoppa dem i munnen och det var jättegott och ingen annan åt än jag. Det var rött och flöt och det hällde sig i en butelj. Jag fick saft också och det blev ett rosa moln som bubblade ut och pös i glaset.”
Eftersom jag fått jordgubbar och saft förstod Far att Agnes faktiskt var hemma.
Jag lydde nästan aldrig tillsägelser, men min bror visste alltid hur han skulle få mig dit han ville. Han kunde gå förbi mig och säga: “Vinninga.”
Jag blev stirrig och avog.
Tio minuter senare gick han förbi igen och sa: “Vi ska åka till Vinninga.”
Jag reagerade inte alls.
Tredje gången hade han med min jacka och sa: “Kom. Nu åker vi till Vinninga.”
Och då tog jag jackan och lommade efter.
När han ville att jag skulle göra något, till exempel diska, satt han på bänken med en deckare i knäet och läste, och samtidigt gav han mig kommandon: “Ställ upp tallriken, byt tallrik, ta en ny.” Han höll på tills hela disken var klar och han läst ut sin deckare. Jag tyckte mycket om den situationen för då fick jag vara i min egen värld och samtidigt vara i någon annans. Han gillade den också för att det tog tid och ingen klagade på att han satt och läste. Annars dolde han ofta sina deckare i skolböcker och såg ut som en duktig skolelev i stället för en skräplitteraturläsare.
Alla de vardagliga rutiner som människor följer var helt meningslösa för mig och jag hade inte heller något inre samvete eller några känsloimpulser som talade om vad det var dags att göra, som till exempel att byta kläder, tvätta mig, borsta tänder, äta, gå och lägga mig. De kom som störande moment, och jag försökte undvika dem. Men det gick inte. Det var alltid någon som såg till att jag blev med i de allmänna ritualerna. Det som inte gick var att borsta tänderna. Ingen kom i närheten av min mun. Då bet, rev och sparkade jag så att den som försökte gav upp. Min dåliga mathållning och tandborstning ledde till att mina tänder rasade. Jag hade tjugoåtta hål i de tjugofyra tänder jag hade kvar när jag som fjortonåring kom till tandläkaren. Tidigare hade man dragit ut en del tänder och det hade man fått göra med våld för det fanns inget annat sätt.
Mor förde en ständig kamp med mig när det gällde att byta kläder. Hon fick tag på mig och höll mig fast och det var ett hårt jobb eftersom jag skrek, bet, sparkade och slogs, och när hon äntligen var klar fick någon hålla mig tills jag vant mig vid de nya kläderna för annars slet jag bara av mig dem. Far gjorde det lätt för sig. Han fyllde en balja med vatten – jag älskade att bada – och så lyfte han i mig. Då slet jag av mig kläderna själv och han kunde bära ner dem till tvättstugan utan att jag reagerade. Sen lade han fram rena kläder och när han tog upp mig var jag redan avvand från de gamla. Detta tyckte mor var ohederligt för hon menade att jag skulle lära mig att byta kläder som vilken annan människa som helst.
Jag hade också en ovana som ibland straffade sig gruvligt. Jag kände att jag helt enkelt bara måste lukta på saker och ting, och också smaka på det mesta. Far hade en papperskartong i mjölkrummet med ett vitt pulver som tilltalade mig. En gång när den stod öppen och nåbar stoppade jag ner hela ansiktet i den och fick hela munnen full. Det var ett rengöringsmedel för mjölkmaskinerna som hette Skurit och som till stor del bestod av soda. Jag blev uppfrätt i hela halsen och kunde inte äta och dricka på fjorton dagar. Man försökte ge mig vätska genom ett sugrör och jag överlevde. När halsen väl läkt och jag började kunna äta igen så gick jag dit en gång till och gjorde om samma sak med samma resultat. Far var förtvivlad över att jag inte kunde lära av mina erfarenheter och att jag tyckte om sådant som var skadligt för mig.
En vinterdag när det var trettio grader kallt slickade jag på en ledstång av järn vid kökstrappan och fastnade med tungan och läppen. Mor fick värma vatten och hälla på stången för att jag skulle kunna få loss tungan men skinnet drogs av på hela ovansidan och läppen blev röda köttet. Jag gjorde samma sak två gånger till och man fick passa på mig så att jag inte fick den impulsen när jag skulle gå ut. Jag älskade blodsmaken som jag fick i munnen, och när det blev sårskorpor plockade jag ständigt av dem vilket gjorde att det tog orimligt lång tid att läka.
Varje gång det var slakt hemma på gården fick jag vara med. Man tog vara på allt blod och det skulle vispas så att det inte koagulerade, och då fick jag stoppa i fingret och smaka. Jag älskade smaken av blod, både mitt eget och andras, så det var en högtidsstund för mig.
Far förbryllades ofta av det paradoxala i mitt sätt att fungera. Att jag på ett sätt var ett spädbarn som inte begrep att ta vara på mig själv och inte gjorde en fluga förnär och att jag å andra sidan kunde hitta på vad som helst som var livsfarligt och som var en följd av en mycket långtgående strategi för att uppnå något som jag fixerat mig vid. Han kände inte igen det från något som han tidigare hade upplevt. Det fanns ingen förutsägbarhet i mina reaktioner. Jag kunde reagera på ett visst sätt flera gånger i följd, men helt plötsligt reagerade jag på ett helt annat sätt och den gamla reaktionen kom inte tillbaka.
Ibland slogs han av häpnad över min envishet och kreativitet för att ofta finna att det inte fanns en enda medveten tanke eller impuls som styrde mig. Han visste inte om han skulle skratta eller gråta, och ibland oroade han sig för att jag verkligen skulle kunna utsätta mig för något som tog mitt liv. Samtidigt ville han att jag skulle göra egna erfarenheter, för han märkte att det satte igång en bra process som jag kunde ägna mig åt väldigt länge.
Han frågade ofta andra: “Vad gör man med en unge som hon?” Tyvärr var det ingen som tog hans fråga på verkligt allvar och samtalade om fenomenet Iris med honom, utan de flesta gav honom svaret och rådet att skicka bort mig till någon institution så kanske det skulle bli folk av mig också. Till slut upphörde han att blanda in andra. Han insåg att det var meningslöst för det fanns inget intresse av att lära om dessa svårigheter, bara att bli av med dem så fort och smärtfritt som möjligt för andras skull.
Far funderade mycket på hur han skulle tänka omkring mig. Jag var underlig och hade en massa annorlunda beteenden. Jag tyckte om sådant som andra var fostrade till att äcklas av. Jag kunde saker och ting, som till exempel att hämta vad helst de bad mig om för jag visste vad allting hette och var allting fanns, men gjorde det inte annat än under mycket speciella omständigheter. Om han inte var helt närvarande i vad han sa till mig och samtidigt tänkte på precis det han ville att jag skulle hämta fick jag inte någon impuls att handla.
Det gick inte att styra mig med belöningar eller sanktioner för jag blev ofta fixerad vid belöningen och då drevs jag att försöka få den helt oberoende av vad jag skulle göra tills jag fick den. Jag lärde ingenting av det jag skulle lära och oftast utförde jag inte ens det som belöningen var till för att förstärka. Samma sak med sanktioner och bestraffningar. Ofta gillade jag dem, som att bli instängd i ett rum, bli utkastad, inte få följa med, inte äta vissa saker som andra tyckte var gott. Dessutom hade jag ingen konstans, så om man lovade mig något, eller hotade med något, så kom jag inte ihåg det efter en halv minut, och då var det overksamt. Jag kunde helt enkelt inte gå in i det tillstånd av anpassning som alla tycktes förvänta sig. Jag visste inte vad det var eller ens att det fanns, och det bekymrade Far för han undrade hur det skulle gå i skolan.
Han var säker på att jag inte var utvecklingsstörd även om jag på många områden var outvecklad, och han visste att jag inte var psykotisk även om jag svamlade om underliga saker när jag berättade någonting, och han visste att jag hade en helt egen speciell värld som jag levde i. Han visste att jag kunde skilja på den yttre och inre verkligheten och att jag inte var personlighetssplittrad på det sätt som psykotiska människor var, men han hade ingen aning om vad detta skulle kallas. Han förstod också att det var flera i vår släkt som hade olika varianter av samma problem och att det antagligen var något som fanns i familjen, men det var ingen som kunde något om det så han tänkte att det bara handlade om att ge mig en så god omsorg som möjligt så att jag fick växa upp och bli så lite skadad som möjligt. Han såg min äldre kusin som hade klarat sig rätt så bra fram tills han var sju och skulle börja skolan. Då blev han folkskygg och fick en massa ångestdemoner och fick tics och stereotypa beteenden. Han var inte “normal” innan heller, men före skolan hade han bara samma slags egenheter som jag.
Far hade också kampen att hålla mig kvar här så att jag inte ägnade mig åt att vara i det tillstånd som jag kallade Ute. Det var en ständig dragkamp. Jag sökte mig till ställen där jag fick vara ensam och vagga mig in i detta tillstånd, och han sökte ha mig med för att jag så lite som möjligt skulle försvinna Ut. Han märkte att även om jag utvecklades marginellt, så var det ändå bättre än om jag fick vara i mitt eget tillstånd. Han märkte också att jag undvek all kontakt och därför inte utvecklades konstruktivt alls om han inte engagerade sig medvetet. Snarare gick jag då tillbaka och fick ännu fler upphängningar och andra konstigheter för mig.
Han förstod att mitt tillstånd, Ute, var behagligt och att det var problemfritt för mig. Att det fyllde mig med substans som jag annars inte hade och att det var konfliktfritt i jämförelse med det vanliga livet som ständigt medförde konflikter, inte minst med andra människor. I det vanliga fanns massor av förväntningar, krav och önskningar som strömmade mot mig i atmosfären och som jag inte kunde komma undan om jag inte vaggade mig in i mitt tillstånd. Det som förväntades var att jag skulle vilja någonting men det var bara tomt, blankt och ingenting inuti. Det förväntades också att det skulle finnas någon form av mall som jag skulle leva efter men som jag aldrig förstod. Ingen fattade att jag inte hade kontakt med det känslofält inuti mig som skulle ha gett mig den nödvändiga information som alla andra tycktes ha tillgång till. Det var inte så att detta fält egentligen saknades, men det saknades en bro, någon sorts överföring, någon sorts känsla för andra och för situationer som kunde kopplas till minneserfarenheter och ge direktiv för hur man skulle göra och vad det skulle få för konsekvenser.
Det konstiga med mitt tillstånd är att det så ofta blir tomt och bara står stilla, inga impulser alls, och även om jag kan se allt och förstå allt som finns runt omkring så ger det ändå inga impulser till handling. Det är som att vara i en osynlig glaslåda. Allt syns och hörs, finns och fungerar men det är som ett mardrömstillstånd, kroppen går inte att röra, bara psyket är aktivt.
Den värld, den verklighet, som jag som barn befann mig i, den riktiga verkligheten, var ända från början mycket ljus och behaglig. Den var inte skrämmande och jag kunde befinna mig i den många gånger per dag. Det var den vanliga verkligheten som var bekymmersam för mig. I den gjorde jag nästan alltid fel och blev störande för andra.
När jag var tillsammans med människor var det en massa saker jag måste. Jag fick inte säga vad jag ville för då var jag oartig. Jag måste hälsa på ett visst sätt för annars blev de stora arga och kallade mig ouppfostrad. Ibland sa farmor att jag var syndig när jag sa något, och ibland tvingade hon mig att säga förlåt fast jag inte visste vad “förlåt” betydde, eller varför man skulle säga det ordet. Jag såg att folk blev lugna och tappade intresset för mig, och då “ställde jag till igen”, och så blev det samma visa. Somliga kunde skratta åt detta, men de flesta tyckte att man skulle lämna mig på institution. Livet var så konstigt ibland. Det var som om man absolut inte fick vara som man är när man var med andra människor, att andra blev störda av det, och att man inte fick störa andras sinnesfrid.
Tråkigt nog för andra älskade jag att störa sinnesfriden för dem. Jag älskade när de hamnade i känslor och reagerade. Jag visste inte att det bara var vissa känslor som var behagliga. I min värld hade jag hört att känslor var det viktigaste som fanns och för mig fanns ingen skillnad på bra och dåliga känslor. Mors var lättast att aktivera. Hon gick igång på vad som helst och jag hade ett helt batteri med alternativ, och hon reagerade varje gång, så hon var ett säkert kort. Ofta räckte det med att jag kom innanför dörren. Hon blev arg bara hon såg min blick, eller mitt “flin i ansiktet”, som hon sa. Hon menade att det kunde “reta gallfeber på en död häst.” När hon gick igång försvann all intighet och tomighet för mig. Hon menade att jag retade gallfeber på henne med vett och vilja. Det gjorde jag också, men jag visste inte att det var elakt. Jag hörde henne säga det men det betydde ingenting för mig och jag hade inget samvete som kunde styra det, och ingen självbevarelse heller, så när hon skrek att hon skulle slå ihjäl mig om jag inte slutade så betydde inte det heller något för mig. Det var bara vackra ord som bildade vackra mönster i atmosfären. Hon sa ofta att hon skulle kunnat ha tio ungar till som min bror, men inte en enda som jag, och att hon fått mig för sina synders skull. Jag väntade ofta på att få veta hur dessa synder såg ut. Det var ett så roligt ord, det hade en sådan speciell form och jag älskade det, men hon förklarade aldrig hur hennes synder kom till eller såg ut.
Jag gjorde mycket dumma saker och man betraktade mig som klumpig och obegåvad. Men faktum är att jag gjorde dessa knäppa saker med mycket stor precision. När min bror testade om plankan över silon skulle hålla och skickade ut mig på den skulle jag aldrig ha gjort det om jag inte hade vetat att den faktiskt skulle hålla. När jag sprang ut framför grannens bil för att kunna lyssna på hans tjutande bromsar, vilket jag gjorde flera gånger, gjorde jag det i precis rätt sekund. Några sekunder tidigare så hade han inte behövt bromsa alls, en sekund senare skulle han ha kört över mig. När jag åt Skurit för andra gången och slickade på den kalla ledstången andra och tredje gången var det inte av dumhet utan för att jag tyckte om smärtan. När hästen skenade visste jag precis i vilket ögonblick jag skulle kasta mig av för att inte skada mig. Min bror, däremot, kunde kasta sig av bland nässlor och tistlar.
Far grubblade mycket på mitt obegripliga beteende, att jag verkade så beräknande och förslagen och kunde skapa de mest komplicerade situationer och ta mig förbi de flesta hinder utan minsta form av rädsla eller självbevarelse eller tanke på konsekvenserna. Att jag så lätt kunde försätta alla observanta vuxna ur spel, och utsätta mig för de mest hasardartade situationer, samtidigt som jag tedde mig så fruktansvärt ovetande och intellektuellt outvecklad. Att jag på ett vis var som ett ovetande spädbarn och på samma gång en fullfjädrad bedragare som utvecklat de mest komplicerade strategier för att uppnå sina ohederliga mål. Det gick bara inte ihop, han visste inte om han skulle skratta eller gråta, än mindre hur i fridens namn han skulle hantera mina beteenden.
Denna blandning av dumhet och klumpighet å ena sidan och min skicklighet i att manipulera människor för mina egna dolda syften och få dem att gå igång å den andra är en paradox som jag fortfarande i dag inte förstår.
Den ende som inte sa till mig att jag måste uppföra mig var Far, och Emma hade inte heller gjort det, men hon fanns ju inte längre som kropp. Far sa i stället till mig hur han trodde att folk ville att jag skulle vara, och så frågade han mig om jag inte kunde göra det för att det skulle bli trevligast så. Då gjorde jag som han sa så långt jag kunde, men det berodde på vad som klickade in i min skalle för tillfället.
Han försökte lära mig att man inte behöver ta åt sig när man tycker att andra är dumma, utan bara tänka att de är knasiga och låta det försvinna. Det kunde inte jag, det blev utbrott i stället, men en och annan gång lyckades jag att bara stirra på personen och “låta det vara”, och det var roligt för då var det den andre som fick ett utbrott. Det var inte just det som Far menade med att inte “ta åt sig”. Utan när en människa var irriterad så fastnade jag i det och kunde inte låta bli att “hålla på” så att den personen på något sätt bröt ihop, blev ordentligt arg eller fick huvudvärk. Ofta började hoan gräla på Far eller mor för att jag var bortskämd och att det inte skulle skada om jag fick ett kok stryk.
Far svarade att det var precis vad ett kok stryk skulle göra, skada alltså. Han visste att det inte skulle hjälpa, att det ytterligare skulle försämra min förmåga att vara artig eller väluppfostrad, och han tyckte att vuxna människor borde vara mogna nog att inte låta sig störas av ett oskyldigt barn.
Ordet “oskyldig” brukade bli källa till ett nytt gräl mellan de vuxna, och luften blev fylld med de underbaraste färger och former. Jag brukade sitta under någon stol eller ett bord och följa spelet in i minsta detalj.
Vid några tillfällen slutade det med att personen gav sig i väg hals över huvud, åkte hem och aldrig tänkte komma tillbaka mer. Man tyckte att Far var helt knäpp och borde spärras in, att han var värre än jag. Han log milt, sa hej och bad personen att tänka en gång till, och komma tillbaka igen, för han var inte långsint, sa han, och det hoppades han gällde för den andre också.
Mor åhörde sådana meningsutbyten och kröp till korset. Hon bönade och bad den upprörda besökaren, ursäktade och ödmjukade sig, och ibland stannade besökaren på nåder, ibland åkte hoan ändå, och då skrev mor ursäktande brev och kröp till korset ännu mer. De flesta kom tillbaka, och dessa händelser blev så småningom till roliga historier.
I dag har jag lärt mig att surfa på andras vilja och i dag kan jag också – ofta bättre än andra – läsa av andra och se vad som förväntas av mig. Jag har lärt mig förstå innehållet i atmosfären på ett helt annat sätt och därför kan jag uppföra mig vanligt även när jag inte har ett uns av känsla för vad som är vanligt beteende. Jag har ingen autopilot som oreflekterat styr mig från oacceptabla till acceptabla beteenden, utan jag har med mitt medvetande övat mig i konsten att göra listor inuti och följa dem så att andra störs så lite som möjligt.
Jag har under hela min uppväxt befunnit mig i en autonomi där jag inte löpt risken att bli anpassad eller trotsig. Varje gång någon har ställt krav på mig att jag ska anpassa mig har jag reagerat med utbrott och stereotypier. Detta har varit till stort besvär och samtidigt har det skyddat mig från att mörklägga den riktiga verkligheten. De flesta andra små barn ger mycket tidigt upp sin medvetenhet om den riktiga verkligheten och låter sig anpassas – eller också blir de trotsiga. Att jag aldrig mörklade den riktiga verkligheten har gett mig och mina närmaste väldigt mycket trassligheter. Men när jag så småningom skaffade mig förståelse för den vanliga verkligheten var jag så stor att jag kunde hålla kvar min medvetenhet om den riktiga verkligheten och om hur mänskligheten skulle kunna fungera om den fungerade på samma sätt som djur gjorde. Och jag förstod så småningom att mänskligheten tycktes ha bestämt sig för att leva i konflikt och förstöra mycket av det som skulle fungera utmärkt om vi hade levt i enlighet med vår natur, så som djuren gör. Det finns grupperingar, religiösa, politiska och andra, som har intresse av att avskilja människan från hennes natur, för så länge hon lever enligt sin natur har de ingen makt över henne. När hon lever enligt sin natur kan hon tänka sig att göra som andra vill när hon uppfattar det som förnuftigt, men andra kan inte få henne att göra något som är skadligt.
Därmed har det som var en belastning när jag var liten blivit en tillgång. Andra kan inte provocera mig och dra in mig i känslospel och intriger och få mig att till exempel ta ställning mot någon icke närvarande. En söndag satt jag utanför kyrkporten efter högmässan. En kyrkobesökare sa till mig: “Jag känner ju din mamma och hon är så trevlig, men hon svär ju så bedrövligt. Hon skulle ju behöva sluta svära för det är inte gudfruktigt. Annars är hon ju en sån duktig människa.” Han tystnade och väntade på medhåll – eller kanske mothåll – från mig för att kunna fortsätta att klaga på hennes svärande.
Men jag hade ingen som helst åsikt om huruvida min mamma skulle sluta svära eller ej, utan svarade: “Ja, somliga människor svär och andra pratar om Gud.”
“Jaha?” sa han förvånat och hejdade sig. Sen log han och sa: “Så kan man ju också se på saken.” Sen gick han in i vårt kök och lät mor bjuda sig på kaffe.
Det går inte heller att styra mig med hot om avvisning eller skandalisering. Jag har också kvar min medvetenhet om det naturliga och hur det försätts ur spel, och därmed kan jag också visa vägar för hur människor ska avstå ifrån att släcka ut det naturliga inom dem.
Far hade satt sig i sinnet att jag skulle välja den här världen. Han tänkte inte ge sig med mindre än att jag förstod att det fanns något gott, något spännande och roligt i att leva i relation till andra människor. Och som den han var, bestämde han först det, och sen började han grubbla på hur i fridens namn han skulle få mig att upptäcka det. Han kunde inte tänka sig att med våld fostra mig till det, bara sakta föra mig in i det tills intresset uppstod. Så hade han gjort för att få mig att använda toaletten och så hade han gjort för att få mig att äta, så han tyckte att det bara måste gå att få mig att vara i den här vanliga världen också.
Han funderade mycket på olika perioder i mitt liv. Först hur jag inte alls var kontaktsökande och inte gav signaler om mina behov och hur han när jag var i treårsåldern ändå fick kontakt med mig. Sen hur den kontakten gjorde att jag blev så obehagligt berörd av andra människor att jag skrek så fort det dök upp någon ny person. Den vanan upphörde tre år senare när knallen kom in i köket och röt åt mig att jag i alla fall inte skulle dö. Det hade gått in; jag blev närvarande och slutade skrika.
Senare funderade han på hur jag kunde sitta i skolan vid sidan av min bror och vara alldeles nöjd. Hur jag omständligt ändå utvecklades och lärde mig saker som med tiden fungerade, även om det var på ett annorlunda sätt än för andra barn och ofta först efter att man givit upp hoppet om att jag skulle lära mig det. Hur jag kunde bete mig till synes helt normalt och vara kapabel den ena dagen, eller tillsammans med en speciell människa, för att nästa dag vara lika oduglig som tidigare. Allt detta och mycket därtill var frågor som förblev obesvarade och som jag själv senare har brottats med för att på ett eller annat sätt beskriva för att andra ska kunna förstå vad kommunikation är.
Han tänkte i efterhand med rysning på vad som hänt om han verkligen hade lämnat mig på en institution eller om han följt rådet att lämna mig ifred i stället för att bråka med mig om allt. Han förstod att om han slutat intressera sig för mig så hade jag bara sjunkit in i mitt tillstånd där ingen vettig utveckling skedde, där mina talanger skulle ha förblivit helt obrukbara i verkligheten.
Han var också tacksam för att jag var en så hård nöt att knäcka, att jag var så besvärlig att begripa sig på, för han fick känna av vad det ville säga att ge upp alla gamla föreställningar och tänka nytt. Han kände på sig att han själv utvecklades mycket. När jag var i tonåren sa jag till honom i ett anfall av normalreaktion och funderingar om hur andra tänkte om mig och pratade om mig, att jag varit till så mycket besvär och bekymmer för honom. Då svarade han att han inte kunde komma på att det fanns något väsentligare i livet att göra än att ta hand om någon som mig. Han sa att jag inte förstod hur intressant och värdefullt det varit för honom. Och det är sant. Jag vet fortfarande inte helt vad han menar med det men jag har börjat ana det.
Jag har börjat förstå att om man tar hand om dysfunktionella människor så får man ett helvete och samtidigt en utveckling i sin egen personlighet och karaktär som inte går att få på annat vis. Det är det vi med handikapp ger tillbaka till andra och det gör att vi redan från början har kvitterat, så därför finns det inget vi behöver tacka för, vi står inte i tacksamhetsskuld till någon. Det finns mycket vi kan vara tacksamma för i att andra vill ha fokus på oss och därigenom ta sig an sin egen utveckling, men vi har kvitterat genom att vi inte ger oss utan tvingar andra att ge avkall på sin egen bekvämlighet och lära sig nya saker om sig själva på djupet. Det kan ta lång tid att upptäcka att det enda skälet till att ta hand om trasiga människor är att utveckla sig själv.
En fördel med att växa upp i den rörliga miljö som jag gjorde, med så många bofasta människor och så många som kom och gick, har varit att jag till slut blev resistent mot nya människors atmosfär, att det främmande inte skrämde mig längre. Att det var så mycket människor var svårt för mig att hantera, men jag lyckades till slut genom att Far utgjorde tryggheten och det konstanta i en värld där allt annat var föränderligt. Denna mix att ha tillräckligt mycket som är känt och vant samtidigt som det alltid tillkom något nytt, det är den svåra balansen för alla som tar sig an personer med olika typer av handikapp. Det gäller både för den egna personens räkning och den man tar hand om. Båda behöver stimulans i det nya och trygghet i det gamla. Förmågan att balansera mellan tryggt och nytt är i sig ett stort konststycke.
Dragkampen mellan Far och mig pågick tills jag var tio år. Då bad Far mig att jag skulle välja det vanliga livet. Han talade om för mig att om jag blev kvar i det som jag kallade den riktiga verkligheten skulle jag bli så underlig för omgivningen och därmed så ointressant att jag inte skulle få särskilt mycket kontakt med andra. Själv var jag då i en enda frågeställning: “Varför är människor ovänner när de vet att de förr eller senare ska dö? Vad är det för vits med att vara ovänner när det ändå upplöser sig självt i och med döden?” Den frågan ställde jag till Far och han svarade att de flesta inte förstod att de var dödliga och därför fastnade de i sådana känslor och tankemönster som gjorde att de blev ovänner och förblev det. Han sa också att eftersom jag visste lite mer så kanske det var min uppgift i livet att tala om det för dem så att de kunde sluta att vara ovänner.
Jag hade då också upptäckt att människor var människor och inte bara en djurart bland alla de andra, så när Far bad mig att välja det vanliga livet var jag redan så långt inne i intresset för det mänskliga att jag egentligen inte hade något val, även om jag själv trodde det.
Därefter inträdde en ny fas, en fas av samverkan och samarbete mellan Far och mig som gjorde att världen blev helt annorlunda som jag upplevde den i min vardag. Det var inte så att jag fick särskilt mycket mer egen vilja men jag lärde mig att surfa på andras och därmed vidgades världen och blev betydligt större.
Senare i livet är det så jag också ser på universum. Att universum kan vara hur litet som helst och sen expandera till att bli hur stort som helst, för att sen falla ihop och åter bli hur litet som helst. Jag tyckte mig se det gå igen i till exempel vår fysiska utveckling som människor, i vår utveckling av det mentala, hur vi föds omedvetna om oss själva, hur vi utvecklar det medvetna och hur det sakta släcks ut av uppfostringens rigida mönster och senare av senilitet. Det är en princip som finns i stort som smått och som människan försöker sätta ur spel, men den återtar alltid makten. Det är också en visdom i detta som kan användas för att lösa upphängningar i konflikter, och jag hoppas en dag kunna förmedla det så att människor ska kunna släppa sina majoritetsmissförstånd och leva livet som en upptäcktsresande med ständigt nya nyfikna ögon som ser det ovanliga i det vanliga. Vårt värde finns och värdesätts i att vi är just människor och att det inte går att förändra, inte lägga till så att vi blir mer värdefulla, eller ta bort så att vi blir värdelösa; det handlar om vårt tänkande och vår människosyn.

Skoltiden
(Iris i andras ögon)
När min bror skulle börja skolan, ett år före min egen egentliga skolstart, var han jätterädd, blev vit i ansiktet, fick ont i magen, spydde och blev sjuk. Far följde med honom och då hade han mig med. Dag efter dag i ett par veckor befann vi oss i skolan tillsammans med min bror. Hans skolskräck blev inte bättre men det var augusti och Far behövde vara hemma och skörda. Far kunde inte tänka sig att lämna min bror i skolan i detta tillstånd av magont och illamående och han kunde inte heller låta säden förfaras så han satte mig på en stol intill min bror och sa: “Nu har du Iris här så nu kommer det säkert att gå bra. Hon får följa med dig och sitta här så kommer du inte att ha något obehag i magen.” Han accepterade det och jag blev sittande i den förunderliga skolvärlden.
Det var den bästa skolterminen i mitt liv. Ingen hade fokus på mig. Jag satt och tittade på alla bokstäver, alla bilder som barnen ritade, hörde på psalmen de sjöng på morgonen och andra sånger, var med ute på rasterna och satt bland alla de andra barnen. Det som kallades fröken, hennes röst hördes mest, och ibland kom det fantastiska historier som jag i min egen värld kunde leka med och i. Konstiga nya ord som bildade ljus, färger och former och som jag kunde leka med inuti. Jag fick delta i allt det fina som var där, högläsningen tillsammans, alla berättelser som fröken förmedlade, jag fick titta på alla lekar och på gymnastiken mellan bänkraderna, äta i kapprummet, mjölk och smörgåsar. Jag fick vara i min värld och samtidigt vara med i den vanliga världen på mitt sätt, och ingen förväntade sig något eller krävde något av mig. De andra barnen brukade leka hemma hos oss, så jag och mina beteenden var inte okända, och barn värderar inte, om inte vuxna lär dem det.
Min bror behövde mig säkert inte särskilt länge men jag fick sitta där i en hel termin i alla fall. Men efter jullovet fick jag inte längre följa med. Far försökte ordna så att jag skulle fortsätta få gå i skolan och bli kvar i min brors klass, men med mina egenheter och min besynnerliga utveckling räknades jag som allt annat än skolmogen. Far sa att jag inte skulle vara särskilt mycket bättre ett år senare, men det hjälpte inte. Efter en termin var det oåterkalleligen slut för mig med skolan och då regredierade jag och fick en depression.
Jag började kissa på mig igen, slutade svara an på uppmärksamhet från andra, fick tillbaka en del stereotypier: jag viftade med händerna, snurrade på huvudet, dreglade och fann mig inte i avklädning, och jag rymde vareviga dag. Far var bekymrad men bestämde sig för att ge mig all tänkbar omvårdnad och han höll på mycket med mig fram till sommaren. Far frågade ofta: “Iris vad är det med dig? Vad ska vi göra med dig? Nu är du lika besvärlig som du var när du var riktigt liten och det går bara inte.” Men jag kunde inte svara, i min värld fanns inget svar, det var bara tomigt och intigt och jag visste inte vad som saknades, bara att det var tomt.
Sommaren efter den svåra vårterminen då jag inte fick gå i skolan blev en fin tid. Det var som att jag visste att jag skulle börja skolan när hösten kom och jag blev lättare och lättare till sinnet och lättare att hantera. Far gladde sig mycket åt att det blev lättare att hålla mig i kontakt och att jag inte lika ofta, eller lika direkt efter kontakt sjönk in i mitt tillstånd. Jag kissade mera sällan på mig och åt något bättre.
Jag började skolan, men det blev inte detsamma som tidigare. Nu skulle jag sitta i en bänk, sitta som fröken ville, och jag skulle prestera, och det var helt obegripligt för mig. Så fort jag fick tillfälle sprang jag ner och satte mig där jag suttit första tiden i skolan och fröken kom ner och hämtade mig och förde mig tillbaka till bänken. Fröken blev irriterad och störd, tyckte jag var trotsig och slarvig och straffade mig ofta med att skicka ut mig i kapprummet. Det tyckte jag mycket om. Där kunde jag sitta med örat mot väggen och höra allt som försiggick inne i skolsalen. Ofta for jag Ut och svepte in i klassen och var med i deras atmosfär. Det var ljuvligt. Då kunde jag fara omkring bland alla ordbilderna på A som i apa, B som i banan.
Det tog tid innan jag kunde låta bli att humma, och eftersom jag alltid lät och sällskapade med mina egna ljud, var det konstigt att inte få höra dem. Far hade lärt mig att om jag skulle få vara kvar i skolan fick jag humma inuti i stället för utanför, och det lärde jag mig. Jag satt där och lät inuti i stället och då brydde sig inte andra om mig och jag fick vara kvar.
Så var det klockan. Bjällran som fröken ringde i. Så fort det hände blev det rörelse på barnen. De sprang i väg. I början fattade jag ingenting men efter några månader fick jag klart för mig att det ljudet betydde att om man var inne skulle man gå ut och om man var ute skulle man gå in. Inte så att jag tänkte det eller att det skulle ha fungerat om jag varit ensam, men passivt visste jag det. Så var det ofta, att jag någonstans inuti visste vad som menades, vad olika saker betydde, men jag kunde inte få till någon adekvat handling som överensstämde med det eller visade att jag förstod.
Så var det frågorna. Någon frågade mig någonting och egentligen visste jag ofta vad det handlade om när det var något vardagligt konkret. Men jag visste aldrig vad jag skulle göra med det, och det ledde till att jag började dansa, snurra, svamla eller skrika i stället. Detta inre tillstånd där ingenting kopplar sig självt naturligt utan i stället helt godtyckligt, har varit det svåraste för mig att få ordning på. Det tog många år in i vuxenlivet innan jag lyckades stanna upp och styra ihop saker och ting så att de blev förnuftigt sammanhängande.
Jag kunde också jävlas med fröken, precis som jag ofta gjorde med dem som hade investerat i något i sitt liv, som till exempel de som var fromma, eller som fröken som just hade tänkt ut något nytt som hon ville korvstoppa eleverna med. När jag såg vad hon var på väg att säga, innan hon ännu hade formulerat det i ord, kunde jag välja ett ord vilket som helst som inte hade med hennes tankar att göra och då kom det ordet ut ur hennes mun, “klänning” eller “blåfärg”, vilket gjorde henne förvirrad. Var jag riktigt illvillig fick jag henne att säga ett svärord och då blev denna ordentliga och korrekta person helt knäckt för resten av den dagen. Men det var en risk med att försöka stoppa in ett ord som för mycket stod i strid med hennes egen moral eller egna värderingar, för då kunde det hända att det blev tvärstopp och att hon inte sa någonting alls. Då började hon om och var synnerligen frustrerad och irriterad, och till slut var det alltid något stackars barn som var ouppmärksamt eller som satt och trummade med fingrarna som drabbades av hennes irritation. Men hon satte det aldrig någonsin i samband med mig.
Detta knep att påverka andra människor hade jag lärt mig för att hindra min mamma från att slå ihjäl mig. När min mammas impulser gick igång och hon blev galen på mig kunde hon inte styra dem. Hon blev frustrerad över att jag inte kunde vara ett välfungerande barn och då fick hon impulser att ge sig på mig, ibland för att slå ihjäl mig. Men hon var så klok att hon av det skälet aldrig ville vara ensam med mig. I stället för att göra något mot mig sa hon: “Ta bort henne.” Och på så sätt skyddades jag mot att min mamma skadade mig. Men när jag var sju eller åtta år kom jag på att det gick att styra bort hennes vrede mot mig. När hennes impuls kom, liksom bakifrån, fanns det ett utrymme så att säga mellan henne och mig, där jag kunde stoppa in någonting, till exempel en tanke på “spisen”, eller “vattenkranen rinner” eller “det kommer någon”. Då blev hon distraherad och riktade sig mot det i stället för mot mig. Hon kände sig inte manipulerad utan blev bara glad över att hennes impulser blev bortstyrda.
I min värld fanns bara en sak av varje. En person hade ett namn, en annan ett annat. Om någon hette Erik och det var en till som hette Erik så fanns bara den förste. Den andre föll bort. Då fick man säga Erik Eriksson och Erik Andersson. Det var så svårt att generalisera, för om det redan fanns ett så gick det inte an att i samma mening mena något annat med det.
Och det blev också mitt problem i skolan. Först fick vi lära A som i apa, B som i banan. Det var inga svårigheter, jag kunde alfabetet redan innan jag började skolan. Men när aporna och bananerna och citronerna sen skulle sättas ihop till helt andra ord, när man skulle tänka helt annorlunda, blev det kaos för mig och jag fick en massa konstiga reaktioner. Då skickade fröken ut mig i korridoren för att jag skulle bli lugn och där satt jag och blev lugn. Det värsta var att jag missade att lära mig konsten att läsa. Jag fattade inte att bokstäverna var abstrakta symboler som skulle kombineras till olika ord, och det dröjde till fjorton års ålder innan den saken gick upp för mig. Fröken förstod inte hur hon skulle hjälpa mig, hon blev bara frustrerad. Hon var sextiofyra år och hon hade minsann aldrig haft något barn som hon inte kunnat lära att läsa och skriva. Jag var en styggelse som förstörde hela hennes sinnesfrid eftersom jag var så underlig och obegriplig.
Fröken var bekymrad och kallade till möte. Far var där och han förklarade mitt annorlunda beteende och att jag säkert lärde mig även om jag inte kunde prestera resultat. Fröken sa att hon varit lärare i hela sitt vuxna liv och hon skulle minsann se till att jag också lärde mig läsa och skriva. Om inte, så var jag utvecklingsstörd och då skulle jag gå i hjälpklass och inte i en normalklass. Hon var mycket kränkt över att jag var ett så odrägligt bortskämt barn som inte fann mig i att göra som de andra barnen.
Hon talade om att hon minsann kom ihåg Far som elev och hans egensinne, och hon kom minsann ihåg hur han hade gjort när mor kom till skolan, hur han jagat bort de andra eleverna med sin träsko i högsta hugg och hur han låtit mor sitta bredvid sig fast de gick i olika klasser. Hon förstod att en så egensinnig person som han inte kunde få något annat än ett egensinnigt barn och att det var ett under att min bror var så duktig och normal som han var.
Hon försökte få mig klassad som utvecklingsstörd med hjälp av diverse experter men det gick inte. Far gick inte med på det. Han var med på att det var fel på mig, att jag var underutvecklad, men inte att jag skulle vara utvecklingsstörd. Han hade haft med “efterblivna” att göra så han visste att de var obegåvade hela tiden. Men med mig var det annorlunda; jag var speciellt begåvad på vissa områden och helt omöjlig och outvecklad på andra. Han kunde inte säga vad, men något var annorlunda med mig.
Experterna samlades och jag skulle testas. Far bad att få sitta i hörnet i rummet för då skulle de få reda på vad jag verkligen kunde, men det fick han inte. Han fick sitta ute i väntrummet. Jag var inne hos experterna och de gav mig uppgifter som jag inte brydde mig om att göra. Enligt testet var jag helt oförmögen och helt outvecklad, men de kunde se att jag faktiskt inte var det, så de förstod att det handlade om någon sorts omognad. Detta ledde till att de ville att Far skulle skriva under att jag var utvecklingsstörd och det gjorde han inte. I mina papper står det “underutvecklad”, just med citationstecken.
Fars uttalande om att jag inte var utvecklingsstörd byggde på att han förstod att jag förstod, och också att jag kunde utföra de flesta praktiska göromål, även om det oftast inte föll mig in att göra dem. Ibland, när han hade tid och inspiration, testade han mig. Han tog fram alla kläder som jag skulle ha på mig och lade dem i förstugan. Så stod han i dörröppningen och pratade med någon. Samtidigt tänkte han intensivt och riktat mot mig: “Linne, linne, linne ….”, och efter en stunds ritualer, klättrande i trappan, viftande med händerna, utstötande av ljud fick jag på mig linnet. Så fortsatte han med trosor, sockor, långbyxor, jumper, skor, jacka. Efter ungefär tre kvarts koncentration och utskickande i atmosfären av dessa direktiv hade jag fått på mig kläderna. Då visste han att jag kunde men att det var något som var fel som gjorde att jag inte klädde på mig med automatik eller för att jag förstod att jag skulle göra det eller för att det blev för kallt att vara naken.
En av alla de gånger jag skulle skoltestas bad Far återigen att få sitta i ett hörn i rummet. Han förklarade att jag inte fattade vitsen med att svara på deras frågor, men om han fick sitta i hörnet, även om jag inte såg honom, så skulle det visa sig hur mycket jag egentligen kunde. De betraktade det som en manipulation och därmed fick han inte det. De fick bara ett enda rätt svar ur mig men därmed förstod de att jag faktiskt begrep mer än en utvecklingsstörd. Och eftersom jag kunde svara rätt på en av frågorna trodde de att jag bara jävlades som inte svarade rätt på alla de andra också. De försökte locka svar ur mig med belöningar, men det ledde till att jag blev så odräglig att de gav mig belöningen utan att jag presterat något. De försökte med straff, att bara vara tysta och se missnöjda ut och då började jag skratta för då trivdes jag utmärkt i situationen.
Vid det här tillfället fick Far mycket kritik. Man ansåg att det var hans fel att jag var som jag var, att jag var bortskämd och bara lurades. De var mycket affekterade och frustrerade, för de tyckte att det var en katt-och-råttalek. Far sa återigen att om han fick sitta i rummet utan att titta på mig och utan att säga ett ord så skulle de få det resultat de var ute efter, men det kunde de absolut inte acceptera. Dessutom hade det gått prestige i det hela så kampen med mig tänkte de vinna.
Testet skulle ta cirka två timmar men de höll på hela dagen tills deras arbetstid tog slut, och först då bröt de. Vid ett tillfälle när de slappnade av och pratade med varandra satt jag framför ett sådant där spel med asymmetriska trianglar, och på nästan ingen tid alls lade jag det galant rätt. När de såg det och tittade på mig tappade jag bort mig, men de såg att det blivit rätt. Detta var en gåta för dem. De förstod ingenting.
I min värld var det så att när laddningen i atmosfären blev ordnad och känd för mig, och det kunde ta fem timmar, kom jag till en närvaro inuti mig själv och då tyckte jag det var roligt med alla trianglarna, och då föll det sig naturligt att lägga dem i ordning till en stor triangel.
Det förbryllade dem och det uppstod ännu fler frågetecken kring min utvecklingsstörning. En av experterna förstod varför Far inte ville skriva på ett papper och dumförklara mig. Hon förstod att Far begrep att jag inte var utvecklad på vanligt sätt och inte heller välfungerande, så underutvecklad var nog ett bättre ord än utvecklingsstörd. Hon sa något till Far om att jag hade intelligens men att jag var helt konstig i mitt sätt att använda den. Då blev Far nöjd för det var så han också hade förstått det.
Detta var verkligen karaktäristiskt för mig. I ena ögonblicket verkade det som om jag inte begrep någonting alls, och i nästa uppvisade jag en briljant kunnighet. Det hade Far upplevt många gånger. Jag kunde motorprata, fantisera och berätta och göra vilka absurda sammansättningar som helst av vad som helst, alltifrån universum till det mest vardagliga. Lyssnade man ordentligt kunde man förstå att det inte var mycket som gick mig förbi, men att mitt sätt att använda det jag hade snappat upp var helt absurt. Mitt i allt svammel kunde jag så kläcka ur mig lösningen på ett problem som man hade brottats med under lång tid. Denna enda adekvata mening kunde jag rikta till Far och säga på ett sådant sätt att han, i det ögonblicket, inte kunde tänka sig att det skulle vara något fel på mig. Och några minuter senare var jag inne i mitt ordsammelsurium igen, och då stod det helt klart att det var någonting som var stört i mig.
Far vägrade att låta mig gå i hjälpklass. Inte för att han var emot hjälpklassen utan för att jag då skulle transporteras till staden och vara med en massa nya främmande människor, och det skulle jag aldrig tåla, det visste han. Far avslutade mötet med att säga: “Det finns en lag som säger att barn måste gå i skolan i sju år men den lagen säger inget om vad de ska lära sig, så då får hon väl gå i första klass tills hon har gått ur skolan om hon inte lär sig det ni anser att hon ska kunna för att bli uppflyttad. I vart fall ska hon inte gå på något ställe där hon inte kan orientera sig för det skulle skada henne och det tänker jag aldrig i livet utsätta henne för. Jag struntar i om det blir något av henne, men hon ska i vart fall ha det bra i sitt liv och inte bli folkskygg och ångestfull som sin kusin.” Därmed var det slutdiskuterat och så fick det bli.
Ingen visste vad det var med mig och på den tiden på landet fanns inga bokstavsdiagnoser så därför fick Fars “underutvecklad” stå kvar.
Jag blev uppflyttad. Inte för att jag lärde mig det jag skulle och kunde prestera något sorts bevis på det, utan för att fröken inte ville ha mig kvar i sin nästa förstaklass utan ville bli av med mig så fort som möjligt. Och därför accepterade hon att jag var som jag var.
Vi gick i en B-skola, så första året gick min bror och jag i samma klassrum och det var bra för mig. Dels fick jag gå med honom till och från skolan, dels hade han ansvar för att jag tog på mig kläder när jag gick ut och såg till att jag åt min matsäck på rasten i kapprummet. Det var som det hade varit förra året och det var tryggt och trevligt för mig. Ofta satt jag och tittade på när min bror och hans kompisar lekte och jag tyckte att jag var med på samma sätt som jag upplevde att jag var med när jag satt på mjölkbordet hemma. Jag förstod aldrig när rasten var slut och jag kopplade inte ihop frökens ringande i en bjällra med att vi skulle gå in. Sådana hopkopplingar var för mig obegripliga. Inte förrän min bror direkt sa att klocktonen var lika med in fick jag det inprogrammerat i skallen. När det var gjort hade jag inte svårt att följa den ordningen.
Så var det med mig för det mesta. Om någon bara sa hur det förhöll sig, på ett sätt som jag kunde programmera in, så kunde jag göra precis som omgivningen förväntade sig. Men när jag skulle lära mig på eget bevåg för att “det borde hon kunna i hennes ålder” och när dessutom olika saker gällde i olika sammanhang, då fungerade det inte. Mitt inlärningssystem var mycket krångligt och mitt minnessystem ännu mera tilltrasslat. Det gjorde att jag kunde allt som alla andra kunde men jag kunde inte använda det på något vettigt sätt, och det var just användandet som räknades. Det handlade inte bara om att använda det utan också att använda det på ett “normalt” sätt. Det gick inte ihop för mig eftersom jag aldrig kunde begripa vad det var som var normalt, hur det skulle vara för att alla outtalade förväntningar skulle infrias.
Det var julavslutning. Alla vi barn stod på två led i kapprummet och föräldrarna stod lite bakom. Fröken stod bredvid mig, och just innan vi skulle gå in i klassrummet kunde hon inte låta bli att säga till mig: “Visa nu att du kan gå direkt till din bänk”, och hötte med fingret. Hade hon inte sagt det skulle jag ha gått direkt till bänken, men att hon vände sig rakt mot mig och talade till mig utan förvarning gjorde att jag blev alldeles stel. Det blev trångt i kroppen och hela rummet trängde sig på och jag kom in i ett annat sätt att uppfatta verkligheten som gjorde det helt omöjligt för mig att gå direkt till bänken. Jag blev tvungen att hitta något sätt att göra kroppen glad igen så att jag skulle kunna gå till min bänk. När de andra barnen började gå in, först det ena ledet, sen det andra, började jag snurra runt, runt och snurrade mig till andra änden av kapprummet och sen tillbaka igen, och jag snurrade in i klassrummet strax efter sista barnet i ledet. Fröken kunde inte säga någonting, för i föräldrarnas närvaro måste hon se glad ut hela tiden. Snurrandet var färdigt och när de andra barnen gick direkt till sina bänkar vek jag av åt höger och gick bakom frökens kateder och orgel vilket var förbjudet område. Sen trasslade jag mig in bakom den långa bänken med undervisningsmaterial som stod framför fönstren. Vid varje fönster trummade jag ett par gånger på fönsterkarmen. När jag kommit längst bak i klassrummet och trummat på den sista fönsterkarmen kändes kroppen glad igen, och då kunde jag trassla mig förbi materialbänken och gå direkt till min plats. Utan att vänta på frökens kommando satte jag mig ner, och då gjorde alla de andra barnen det också, och fröken blev röd i ansiktet. Hade inte föräldrarna varit där skulle hon ha sagt åt oss att resa oss upp igen och vänta på att hon sa åt oss att sätta oss, men hon visste att jag inte skulle lyda så nu var hon tvungen att bita i det sura äpplet och acceptera att hon för en stund hade tappat makten i klassrummet.
Den här sortens kamp hade jag utkämpat tusentals gånger med mor. När hon beordrade mig att göra någonting, blev det totalt omöjligt för mig att göra som hon sa, för då skulle jag förintas genom att kliva rätt in i ett mörkt tomrum eller hamna i eld eller sprängas. För mig fanns det vid den tiden två lägen. Antingen var jag i tomigheten som för mig var detsamma som död. Det var ingenting som jag egentligen var rädd för, men det var inte liv. Eller också var jag i ett tillstånd där jag hörde och såg och var medveten om omgivningen, vilket jag tyckte bättre om. Egentligen ville jag inget hellre än att göra som mor hade sagt, men när hon beordrade mig tappade jag greppet om denna medvetenhet och for in i tomigheten igen. Och det var som att tvingas somna medan jag hade trevligt. För att undgå detta och kunna stanna kvar i medvetenheten blev jag tvungen att flippra med händerna eller snurra runt eller humma eller motorprata, och hålla på med det ända tills mor hade slutat tänka på det jag skulle göra. Då först blev det möjligt för mig att närma mig det. Jag kände att jag måste göra det, men bara inte på något “vanligt” sätt och inte så länge mor förväntade sig det. Vad mor för det mesta inte märkte var att jag till slut gjorde som hon sagt. Och de gånger hon märkte det var hon ändå inte nöjd, för jag hade inte gjort det på hennes sätt.
Som vuxen har jag kvar detta beteende men i stället för att snurra runt eller göra andra saker som skrämmer eller retar andra har jag lärt mig att till exempel ställa en fråga som får den som sagt någonting åt mig att tappa fokus på vad hon just sagt, och jag har lärt mig att göra det så enkelt och så ohotande att hon för det mesta inte märker vad som händer. Och när hon väl har tappat fokus på vad hon sagt åt mig, kan jag göra det hon sagt åt mig att göra.
Andra året, när min bror och hans klass flyttat till en annan skola, tränade Far mig att gå till skolan. Han tog med hunden som brukade vakta mig så att jag inte rymde och hunden lärde sig vägen och att följa mig. Så det året gick hunden med mig och vände före korsvägen. Han satt på sin sida och väntade tills jag kom in på skolgården och när jag skulle hem satt han på samma ställe och väntade på att jag skulle komma ut från skolgården. Det arrangemanget fungerade bara om jag gick över vägen. Om jag gick åt något annat håll på vägen satt hunden kvar och skällde allt han orkade men gick inte efter. Det var för långt hemifrån, så Far kunde inte höra hunden och då kunde det ta sin tid innan jag kom hem.
Ofta gick jag till en liten damm där det fanns ett träd som växte från en rotvälta och hade en grov gren som gick ut över vattnet. Där satt jag i skymundan och vaggade mig Ut i den riktiga världen. Vid andra tillfällen gick jag till skogen och satt under en stor gran som jag älskade. Så småningom gick jag hem. Far hade följt efter mig några gånger och visste vart jag tog vägen så han väntade strategiskt de timmar jag vanligen var borta. Alltid gick jag samma väg hem och hunden satt troget och väntade tills jag kom.
Några veckor in på det andra skolåret började en ny pojke i min klass. Han var kortväxt och mager. Han hade som liten vält över sig en kastrull med hett vatten så hans bröst och armar var brännskadade. Han hade underbett och såg dåligt. Han hade en atmosfär som jag gillade. Det var något med honom som väckte mig ur mitt tillstånd av att flyta i närvaro utan människokontakt.
Jag kunde sitta och titta på honom på timmarna och följa vad han lärde sig. Jag såg när han förstod saker och ting och jag kunde lägga in det i mina listor. På så sätt blev jag något mera medgörlig och behaglig för fröken, även om det på intet sätt var tillräckligt.
Så blev det läkarundersökning och det visade sig att han hade mycket dålig syn och behövde glasögon. Hans pappa var reumatiker och kunde inte arbeta och hans mamma fick ta hand om honom och allt annat så de hade inte råd att köpa glasögon till sonen. Då trädde kommunen in. Han fick ett par “kommunalrunda” glasögon och det blev han retad för.
Det fanns en pojke som börjat första klassen, lång och stor, rödhårig och fräknig, som tog ledningen när det gällde att retas. Han fick med sig några av de andra och de plågade min klasskamrat varje dag, speciellt efter skolan när det var dags att gå hem för då var risken för upptäckt mindre.
När jag passerade skolan efter några drömtimmar i skogen satt min klasskamrat i diket och grät. Hans glasögon var söndertrampade och han vågade inte gå hem med dem. Han berättade att den store förstaklassaren tillsammans med några andra pojkar hade väntat på honom bakom skolans häck och slagit honom, och det gjorde ingenting tyckte han, men de hade trampat sönder hans glasögon som han fått av kommunen och det var han helt förtvivlad över.
Från det ställe där han satt kunde man se vägen gå i en vid halvcirkel genom de öppna fälten. Jag såg den rödhårige pojken i sakta mak på väg hem till sitt. Jag genade tvärs över åkrarna så att jag kom ifatt honom innan han kom fram till bebyggelsen och rusade rätt på honom. Jag slog och slog och slog tills han låg ner på backen och bönade och bad. Jag slutade men då hade hans ena öga svullnat igen, det blödde från läppen och han var nersmutsad från det röda håret ner till skorna. Han var halva huvudet längre än jag och betydligt kraftigare men han blev helt lamslagen av det raseri som drabbade honom.
Sen gick jag tillbaka till min klasskamrat, bad honom gå hem och jag sa att jag skulle berätta för Far så det skulle säkert ordna sig. Han gjorde så och jag sprang hem till ladugården och berättade. Far förstod från början ingenting utan trodde att det var min vanliga fantasi, men han anade att det var något annat i det jag berättade, något ovanligt verkligt, så han bad mig berätta igen flera gånger. Jag berättade samma historia på flera olika sätt men med samma substans. Pojkens söndertrampade glasögon, han som gjort det, att han fick stryk av mig och också en massa andra detaljer som inte hade några proportioner.
En stund senare ringde pappan till den slagna pojken och skällde ut Far för att han hade en dotter som var så vild och våldsam och gav sig på hans son. Far frågade pojkens far om han trodde att det fanns någon orsak till detta men han menade att jag bara varit elak och velat illa. Han hade minsann hört historier om mig genom fröken så det visste väl varenda en att jag var konstig och kunde göra vad som helst, jag som kunde få utbrott och skrika, bita och sparka.
Far bad mannen att följa med hem till min klasskamrat så skulle de reda ut förhållandena. Nej det gick inte, för det hade inte med den här saken att göra. Far talade om att de var fattiga människor, att de fått sonens glasögon av kommunen och att de inte hade råd att köpa några nya och Far ville absolut att min klasskamrat skulle få berätta sin historia i en trygg miljö, nämligen hemma hos sig.
Far tog med mig och vi gick hem till min klasskamrat. Vi väntade där någon timme men pappan och den andre pojken kom inte och min klasskamrat fick berätta hela historien för sina föräldrar, Far och mig. Då kom det fram att några pojkar med denne pojke i spetsen hade trakasserat honom sen han kom till skolan, att de hade som sport att få honom att gråta och att han nu klarade att inte gråta och då tog de i stället hans glasögon och trampade sönder dem.
Några dagar senare blev Far kallad till rektorn i skolan. Han gick dit och berättade hela händelsen. Rektorn hade fått en rapport av den slagne pojken och nu skulle jag straffas. Far lade allt tillrätta och fick rektorn att skriva en rapport så att min klasskamrat fick nya glasögon och det blev aldrig något mer av saken. Något straff för min del blev det inte heller.
Efter den händelsen fick de bråkiga pojkarna respekt för mig och de slutade helt att plåga min klasskamrat, trots att jag själv för länge sen tappat fokus på detta och inte skulle ha återkopplat till det om de hade fortsatt. Andan i skolan hade förändrats och jag var med på ett annat sätt även om jag själv inte uppförde mig annorlunda än jag gjort tidigare.
Jag gick upp tidigare än någon annan på morgonen. Det var samma spektakel som alltid om mor hade tagit mina gamla Irisluktande kläder och lagt fram nya rena. Om hon hade lagt fram en flanellskjorta vände jag den ut och in, för den var mjukast på utsidan och den sidan ville jag ha mot kroppen. Detta var inte acceptabelt och vi brukade ha en kamp som kunde vara i en halv timme. Jag ville dessutom ha knäppningen på ryggen så att kragen kom över den stickade tröjan i halsen och om det var det också en kamp varje gång.
Mor förstod inte att jag hade så krångligt med mitt beröringssinne. Att det måste vara rätt och mjukt för att det inte skulle bli outhärdligt, obehagligt och ångestfyllt för mig. Denna överkänslighet gjorde att om någon tog i mig smeksamt och med en lätt beröring blev det som eld i kroppen och jag blev helt utslagen, slängde mig baklänges och skrek. Jag undvek ständigt den typen av kontakt och det gjorde att jag alltid hade ett sug, ett begär att luta mig mot något annat.
När kläderna var ingångna var de mjuka och då luktade de någon känd, som jag kallade Iris, och då var det lätt och behagligt för mig att ta på mig och vara i dem. När jag kom hem fick jag byta till andra Iriskläder och det gick också bra. Men varje gång mor bytte ut dem och jag fick nytvättade kläder var det samma helvete för mig. Men hon trodde att det bara var trots, att jag var tjurskallig och dum, att jag ville bråka med henne och ställa till med en scen för att få uppmärksamhet. Så var inte fallet. Det var inte det som styrde mig utan det var obehaget med huden som skapade mina reaktioner.
Samma svårighet uppstod när jag skulle börja ha skor på hösten. Jag kunde inte ha skor så jag tog stövlar. Mor ville att jag skulle ha skor när det var fint väder, hon skämdes för mig när jag gick i stövlar när solen sken och det var varmt och torrt. Då gick jag barfota och det fick man inte i skolan. Fröken klagade på det och mor bråkade med mig. Far försökte få mig att ha skor men det gick inte bättre. Han förstod inte heller att mina fötter gjorde så ont att det var outhärdligt att ha skor, att jag blev helt ockuperad på insidan och att det blev till en form av ångest som gjorde att allt annat försvann ur min värld. Den kampen pågick tills jag var elva år. Då fick jag ärva ett par skor som satt helt rätt, som var av äkta läder och som satt som en handske på foten.
Samma visa var det när det blev vinter och kallt och jag skulle ha pjäxor. De var lika obehagliga som skor så jag tog mina stövlar i stället. Mor ansåg att det var för kallt och att hon inte tänkte skämmas för att hon inte fick på mig pjäxorna. Mor satte på mig tjocka yllesockar så att mina fötter inte gick ner i stövlarna, men då tog jag min brors i stället och de passade för de var större, och till mors förtret hade jag i alla fall stövlar på mig. Efter en vecka vann hon till slut kampen och jag fann mig i att ha pjäxor. Det var så med mig att jag hade ingen större uthållighet, så förr eller senare blev den funktionen avstängd som tidigare hade gett motstånd. Det hade med mitt inre fokus att göra och ingen visste, inte jag heller, när det slog om, men det slog om rätt som det var.
Olika perioder hade olika upphängningar, en del enkla som omgivningen kunde se som egenheter och strunta i, andra som var mer svårhanterliga, och som man var tvungen att konfrontera mig med, och då blev det jobbigt och besvärligt för den som skulle göra det. Det varade bara en tid för sen blev det införlivat i mina mönster och då besvärade det mig inte längre. Det kunde komma tillbaka men då ofta bara för en kort period.
Jag var mycket beroende av att fröken hade struktur, att hon gjorde på samma sätt varje dag. Det viktiga var inte att hon talade om för oss vad hon skulle göra under dagen och inte heller att hon avstod från att göra avsteg från sin struktur. Det viktiga för mig var att hon inom sig själv hade en struktur. När hon hade det kom den ut i atmosfären där jag kunde se den, och då kunde jag vara med på mitt eget sätt i klassen. Men när hon inte hade någon struktur, som när hon var förkyld eller upptagen med egna problem, kom det inte ut någon struktur i atmosfären och då hamnade jag i tomigheten.
Det var inte så viktigt med innehållet, det fick gärna variera, det tyckte jag om, men själva mönstret behövde vara detsamma. När vi kom till skolan tog alla av sig ytterkläderna i kapprummet och vi fick vara i strumplästen eller ha inneskor. Sen stod alla på led och gick in när fröken öppnade dörren och ringde i sin bjällra. Alla sa: “God dag fröken”, och hon svarade “God dag” och sa elevens namn. Jag svarade inte men jag väntade ändå på den händelsen varje dag. Sen satte vi oss på kommando och fröken talade om när det var någon som var sjuk. Sen läste hon en vers och så sjöng man en psalm. Psalmen stod på tavlan så att alla kunde läsa texten. Den byttes efter en vecka, så det var cirka 40 psalmer per år som användes.
Jag sjöng inte men jag lärde mig orden och lekte inuti med dem, lät dem passera som långa mönster och bilda de mest lustiga formationer. När jag skulle konfirmeras kunde jag läsa upp alla psalmer som förekommit under hela skoltiden, men utan att förstå den religiösa innebörden. Att koppla till något så abstrakt som en osynlig Gud som på ett eller annat sätt skulle inkräkta på människornas tänkande, handlande och görande, det föll utanför ramen för min förmåga.
Det var nästan alltid någon som busade under den första timmen på morgonen och det slutade ofta med att hoan fick någon form av bestraffning, strut på huvudet och sitta i skamvrån, eller bli utskickad i kapprummet och vara där till rasten och då få komma in och få frökens förmaning. Jag älskade sådana avbrott. Det blev så vackert i atmosfären, som ett fyrverkeri, och jag kunde ägna mig åt att fara omkring i detta så länge det varade. Sen återtog fröken kommandot, och om det inte hände något annat som berikade atmosfären så kom mina stereotypier efter en stund. Jag viftade med händerna, drog av skinnet under läppen, slog med huvudet i sidled. Då blev fröken ofta irriterad, eller också någon klasskamrat som klagade för fröken. Då tog hon itu med mig och efter en stund var det rörligt i atmosfären igen och jag kunde sluta.
Så förlöpte det andra skolåret med många små incidenter. Fröken störde sig liksom mor på min blotta närvaro och önskade hela tiden att jag inte skulle vara där, eller rättare sagt, att min anda och atmosfär skulle varit likadan som de andra barnens. Nu var den inte sådan, och Far försökte tala om att det bara var att ignorera den anda som jag hade. Men det kunde de inte; de blev frustrerade och irriterade och tyckte att det var jag som skapade deras olustkänslor.
På ett sätt var det nödvändigt för mig att ha någon som var i känslor, vilka känslor det än var, för att jag skulle kunna vara närvarande och med i det vanliga livet. I annat fall hamnade jag i min egen värld och var långt borta från den mänskliga sfären och kontakten, och det var ännu mer irriterande för fröken för då visste hon att jag inte lärde mig något som hon tyckte var väsentligt. Jag förstod aldrig att människor skilde på plus- och minuskänslor. Eftersom jag själv inte upplevde dem trodde jag att det var lika bra med det ena som med det andra.
Skolan var bra för mig och jag lärde mig mycket, även om jag inte lärde mig det som var meningen, att läsa, skriva och räkna. Jag lärde mig att skriva av ord, ungefär som när man ritar av ett föremål i rummet; ordet jag ritade av var bara en bild och jag visste vad den bilden betydde, men jag var inte öppen för inlärning. Jag betraktade det som fanns runt mig och var inte delaktig i den meningen att det föddes impulser och initiativ på insidan som gjorde att jag svarade, besvarade, lärde och kom till nya insikter. Det var mer papegojkunskap, det lilla jag memorerade. Sen var det färdigt när det var färdigt och jag hade ingen återkoppling till det senare så att jag skulle kunna upprepa det vid prov eller övningar. Då gjorde jag alltid något helt annat, för jag förstod inte vad det var jag skulle göra, vad som förväntades eller önskades av mig. Detta var en stor källa till irritation för fröken och hon trodde hela tiden att jag trotsade och jävlades med henne. Hon kände sig sårad och kränkt av mig och tyckte att jag inte hade den minsta anständighet eller hyfs eftersom jag inte tog hänsyn till hennes känslor. Det var sant. Det kunde jag inte. Jag förstod inte ett dugg av att det gick att få sådana känslor och inte heller att de var negativa.
På skolavslutningen grät fröken och sa att det här var det värsta skolår hon haft och att det dessutom var hennes sista före pensionen. Hon talade om att hon inte fått bukt med mig och att jag var en skamfläck på hennes yrkesstolthet som lärare. Jag fattade inte att detta var något negativt så jag var alldeles nöjd med att hon talade om mig och nämnde mitt namn flera gånger. Det blev mycket vackert i ljuset i atmosfären. Detta kommenterades sen, att jag kunde se så nöjd ut över att ha varit en sådan belastning för fröken.
Tredje skolåret gick vi i en annan skola och dit fick vi åka buss. Min bror hade redan gått där i ett år och åkt bussen så det var inga problem, han hade ansvaret för att jag kom på bussen och kom med den tillbaka hem.
Dit kom elever från flera församlingar, så från att ha varit en liten klass var vi nu cirka 30 elever. Det var svårt för mig för det blev så mycket nytt på en gång. Ny fröken och nya elever och ett helt nytt skolhus gjorde att jag ofta försvann ner till ett badhus som låg i parken och satte mig på en sten bakom det. Där kunde jag sitta och vara i min egen värld. När det gått en stund på timmen kom någon av de andra och hämtade mig och jag följde med in. Den nya fröken hade fått information av min tidigare fröken om hur underlig jag var och Far hade träffat fröken och gått igenom en del om mina beteenden och hur man skulle hantera dem. Hon hade ingen prestige i att det måste bli på hennes sätt så det var lättare för mig att vara i hennes atmosfär. Hon var en glad människa som var ganska bullrig och det gjorde att atmosfären runt henne var livgivande.
Vi fick sitta två och två och det gynnade mig mycket. Jag kunde hela tiden rita av min bänkgrannes skrivbok. Hon var vänsterhänt så det var lätt att se hennes ordbilder eller sifferbilder för hon hade ingen hand i vägen. Det gjorde att det inte märktes så mycket vad jag kunde och inte kunde, utan det jag visade var ofta bra även om det var behäftat med samma fel som den andra flickan hade. Dessbättre var hon duktig och gjorde väldigt lite fel så det var inte särskilt uppenbart att jag skrev av henne.
När det gällde läsning kunde jag inte sätta ihop bokstäver men jag var bra på att lyssna och minnas. Om vi fick läsläxa hem läste min bror den för mig ett par gånger när jag satt och tittade i boken och då kunde jag de bilder jag såg, och så småningom kunde jag det mesta utantill. Problemet uppstod när jag skulle läsa högt och hade lärt fel på och eller det eller något annat småord. Om fröken stoppade mig så kunde jag inte fortsätta där jag var utan då måste jag börja om från början. Det som räddade mig var att fröken inte orkade höra på det utan lät läsningen gå till någon annan, och därmed klarade jag mig bra.
Denna fröken hade jag i tredje och fjärde klass och jag sågs som en särling men fick ändå vara med. Fröken hade hört Fars sätt att resonera om hjälpklass och hon förstod honom, så det var inget problem för henne att låta mig gå vidare.
Sen var det dags för ännu en ny skola och en ny lärare, en han, en magister. Vi var samma klass som tidigare så det fanns något som var känt för mig men det var en helt ny atmosfär runt den här läraren. Han tyckte jag var intressant och han sa redan någon av de första dagarna: “Jag vet inte ett dugg vad det är för fel på dig men jag ska verkligen försöka att göra så att du kan lära dig det du ska så att jag kan sätta betyg på dig också.” Sen placerade han mig längst fram, precis nedanför där han brukade stå och undervisa och han hade alltid fokus på mig när han pratade till klassen. Det var en helt ny upplevelse som jag inte varit med om tidigare. En person som var intresserad av mig utan att vara frustrerad eller irriterad eller vilja fostra mig till något annat än jag var, det var som en ny värld. Visst, Far hade samma attityd men det var ändå någonting helt särskilt, jag hade inte mött någon annan med intresse för mig, verkligt intresse av att försöka förstå mig.
Han sa till klassen att eftersom jag hade vissa svårigheter med att förstå när jag läste själv så skulle han undervisa allt på lektionerna och att det skulle underlätta för alla de andra också så att de endast behövde läsa läxor hemma som en förstärkning. Det gav mig vissa pluspoäng, att hela klassen fick en annan sorts undervisning som var lättare för alla. Det visade sig också i att de svagbegåvade eleverna lättare kunde tillgodogöra sig kunskapen och därmed fick bättre betyg.
Nu vet jag att det inte var hela sanningen. Jag har i efterhand, efter många års studier och mycket handledning på skolor, förstått att han var en extremt duktig pedagog, att han var en människa som kunde använda sig själv i lärandet på ett sätt som är värt att dokumentera, för det är fortfarande lika unikt. Han kunde konsten att ta in vad alla hans elever i klassen behövde för att optimalt kunna lära sig, ha med det i pedagogiken, och undervisa så att alla fick optimal möjlighet att lära. För honom fanns inga besvärliga elever, bara svårigheter som var till för att överbryggas och ta tillvara som styrka.
Han kunde se precis vad han skulle säga och göra för att det han pratade om skulle bli begripligt för mig. Och han kunde göra det även när hela klassen var med. Klassen förstod i det lilla fältet samtidigt som jag förstod i det större fältet. Och det var något helt nytt för mig. Han visste att han var en bra pedagog, men till skillnad från Emma och Fil var han inte medveten om att han befann sig i den riktiga världen samtidigt som han pratade i den vanliga världen.
Han brydde sig inte om vilka tics, vilka stereotypier, jag hade. Han lät sig inte påverkas eller distraheras av dem, han stämde av med mig hela tiden trots att han inte fick några svar från mig.
Han lärde sig att se när jag inte förstått, och då tog han om en gång till på ett annat sätt. När det var prov tog han med mig in i materialrummet medan de andra satt i klassrummet och skrev. Där läste han frågorna och så fick jag prata. När han då märkte att det kom något som gick att använda som svar så skrev han ner det och så fortsatte han hela provet igenom. När det var klart fick jag ett nytt provpapper och så fick jag rita av det han skrivit och så betraktade han det som svar på provet. Så gjorde han i alla läsämnen och på så sätt fick jag också en funktionsduglig arbetsbok. Han kunde inte bli klok på mig, att jag å ena sidan hade ett hästminne och kunde beskriva för honom små detaljer som de flesta av de andra barnen glömde direkt, och att jag å andra sidan verkade helt blåst och inte kunde svara på den enklaste fråga.
I svenska gav han olika uppsatsämnen och bad oss skriva. Jag gjorde en massa obegripliga ordbilder som varken han eller jag kunde läsa. Då fick jag stå vid katedern och berätta en historia och så skrev han ner allt han hann med. Han visste att om han bad mig stanna upp så skulle jag börja på en helt ny berättelse och det ville han inte. Sen fick jag rita av det han skrivit på mitt eget papper och så tog han in det. “Det är berättat av dig, diktat av dig, skrivet av dig så det kan jag använda som betygsunderlag.”
I matte var det svårare men han gav mig en mall att fylla i och så läste han talen om och om igen på olika sätt, han stoppade när det blev fel, suddade, och lät mig göra om till dess att det blev någorlunda rätt, då antog han det som svar. Hela tiden försökte han hitta ingången till att jag skulle kunna förstå och han nöjde sig med det jag lyckades prestera med hans hjälp som gott nog. Han lyckades med att få mig att verkligen tro på att jag inte var helt obegåvad, bara att jag hade ett krångligt system att lära mig på.
När jag började femte klass hos honom hade jag fyllt elva år under våren. Mitt år från tio till elva hade varit ett revolutionerande år. Det var under den tiden jag upptäckt att människor var människor, att det fanns något som var specifikt mänskligt, att människor kunde ha en annan kontakt med varandra än de kunde ha med djur. Det var så omvälvande för mig att jag hamnade i en annan värld än den vanliga värld jag tidigare hade varit del av. Jag började se på människor som individer och försöka förstå dem, vad de sa, tyckte och tänkte, vad de menade med det de sa och hur man skulle förstå meningen med att prata med andra.
Jag upptäckte att pojkar var någonting annat än flickor och att det fanns någonting speciellt mellan pojkar och flickor som gjorde att det blev ljust och rörligt i atmosfären. Jag förstod inte vad det var men det lockade mig, för att det var så levande. Jag upptäckte att flickor bar sig åt på ett annat sätt när det fanns pojkar med än vad de gjorde när det bara var flickor eller vuxna och att pojkar också blev annorlunda när det fanns flickor i närheten och inga vuxna som tittade på. Det var något med innehållet i det man sa också. Pojkar sa en massa saker utan orsak och utan att det gick att begripa vad det kom ifrån och flickor likaså, både till varandra och till pojkarna. Jag förstod att det var något jag inte förstod men jag hade ingen aning om hur jag skulle kunna ta reda på vad det var. Det fanns något som andra människor hade som jag saknade, en förmåga som jag inte begrep mig på eller hur jag skulle kunna få. Det är det mysterium som jag sysslat med under resten av mitt liv.
Jag hade lärt mig att om jag inte hade något att säga så kunde jag lyssna på vad som sades runt mig och ta fasta på ett ord som jag kände igen och börja prata om det som ett fenomen. Jag kunde berätta vad jag visste, jag kunde lyssna på vad andra visste och jag kunde fråga. Jag kom på att det gick att fråga på många olika sätt. Ett var att fråga så man fick ja eller nej och det var ointressant, så jag funderade alltid på hur man skulle fråga så att den andre var tvungen att förklara vad hoan visste. Det gjorde att jag hamnade i de underligaste samtal med människor och jag tyckte det var omåttligt roligt. Somliga tyckte jag var knasig och andra att jag var intressant, och i vart fall gjorde det att jag fick vara med.
Runt mig fanns fyra flickor, de var i par två om två och jag var femte hjulet. I min värld var jag med bara genom att jag fanns på samma plats. Jag förstod inte att vänskap var någon annan sorts gemenskap än den jag var del av. De andra hade stark vilja och ibland krockade deras viljor, och något av paren blev ovänner. Då fanns jag alltid där för den som blev över. Jag hade ingen egen vilja så jag ville alltid det som den andra ville, så tillsammans med mig uppstod det aldrig någon konflikt om vad vi skulle göra.
Den flicka som oftast hamnade i konflikt med någon av de andra blev särskilt betydelsefull för mig. Hon kunde och visste allt om hur man skulle vara och uppföra sig, hur man skulle vara klädd för att vara inne och hur man skulle vara som flicka. Hon var smal, söt, glad och lättsam, och runt henne samlades andra ungdomar, speciellt killar.
Far visste att jag inte hade någon bra självbevarelse, och han förstod också att jag lätt skulle kunna bli använd sexuellt av pojkar. Men varje gång jag träffade en kille som gjorde inviter och som jag förstod var attraherad av mig gjorde jag som mor hade lärt mig. Jag tänkte: Kan jag se honom på andra sidan köksbordet i resten av mitt liv? De flesta gånger var svaret nej och då visste jag att jag inte skulle bli ensam med den pojken. Om det var en som jag kunde tänka mig att se så över köksbordet var det att bjuda hem honom att tala med Far och då försvann en hel hög av sig själva och det blev mycket få kvar.
Far hade förtroende för den flickan, så hon fick i uppgift att inte lämna mig ensam utan att vi alltid skulle åka hem tillsammans. Och så blev det, vi stannade aldrig borta utan varandra där det fanns pojkar med. Hur hon gjorde när hon var med andra eller när hon var ensam, det vet jag inte, men hon och jag skildes inte åt och åkte alltid hem tillsammans.
I skolan hade vi idrott och olika typer av övningar och spel. Om det var enskilda rörelser kunde jag ibland lyckas men ofta gjorde jag något helt annat och det gjorde att magistern ofta tog och demonstrerade med mig som försökskanin. Han visade själv och sen visade han med mig som han höll i och fick att göra det han menade. Det var roligt och jag tyckte mycket om gymnastiklektionerna. Jag trodde att jag kunde men om jag skulle göra om det hela utan hans anda och atmosfär så kom det inga impulser som styrde mig rätt.
När vi skulle träna handboll förstod jag inte reglerna. Jag slängde i väg bollen åt vilket håll som helst, och det bröt spelet och ingen ville ha mig med i laget. Då sa magistern till mig: “Skjut på målvakten”, och det gjorde jag. Var helst jag var på plan så siktade jag och sköt med all min styrka mitt på målvakten och det var hårda bollar, så målvakterna tyckte inte om att stå i vägen. Jag fattade inte att det var i målet som bollen skulle hamna så var helst målvakten var så fick hoan bollen mot sig. Detta gjorde att jag blev populär och därmed så ville alla lagen ha mig med och jag placerades strategiskt och fick vara målskytt.
Under de två åren under den magisterns välvilliga ledning, fann jag ut vad som var referensen för livet, och jag fann ut livets värde, att människans värde just hängde ihop med livet. Under den perioden vidgades mitt intresse för allt som hade med livet att göra och allt man kunde lära sig. Jag hade fått en uppfattning om vårt jordklot, hur stort det var, att det var runt, var det fanns i universum, att det fanns människor som levde på olika ställen och att livet på till exempel Grönland var helt annat än i Sverige, om Amerika och utvandringen, om Afrika och imperialismen, om Sovjetunionen och det kalla kriget, om Sverige som stormakt. Allt sög jag in som en svamp och jag njöt av att samla på alla fakta som jag fick tillgängliga. Sen kunde jag använda dem när jag skulle tala med andra och på så sätt skulle jag kunna kommunicera.
Magistern berättade om jordnötterna i Afrika. Myndigheterna tog bara emot skatt i form av jordnötter, och det tvingade bönderna att odla jordnötter i stället för sådant de kunde äta själva, och det ledde till matbrist. Jag blev fascinerad över hur det var möjligt att det kunde vara så. Jag såg ju i den riktiga verkligheten hur de hade kunnat odla på ett bättre sätt. Varför rättade folk inte till saker och ting när de såg hur illa det var? Jag pratade i veckor om det här, men märkte på mina klasskamrater att de struntade i det. De sa ofta: “Ja, vad är det med det då? Det är väl bara så det är. Varför ska man bry sig om det, det finns mycket roligare saker att göra.”
Det förstod jag ingenting av. Jag kunde inte tänka mig något roligare på jorden än att samla på alla dessa data, ordna in dem i listor inuti huvudet och använda dem för att kommunicera med andra. Min omgivning tyckte att jag var helt odräglig, de bad mig ofta prata om något annat eller håll tyst. De sa att det jag pratade om var tråkigt och ville hellre prata illa om andra.
Den ende som uppskattade det här och gladdes med mig var Far. Han lyssnade tålmodigt på allt jag berättade om det jag uppfattat och hur jag tänkte om det. Han frågade och tycktes inte ha det minsta tråkigt. När jag kom från skolan gick jag med honom i ladugården ett par timmar och berättade allt jag hört i skolan. Han log och log och log och kunde inte dölja sin glädje över dessa – i hans ögon – framsteg. Han tyckte att jag fattat något väsentligt i livet. Han sa till mig att om jag ville veta mycket om livet så kunde jag be gamla människor berätta om sina liv. Farmor och farfar hade dött det året, så det var för sent att prata med dem, men jag tänkte att om det dyker upp någon annan så ska jag göra det.
Nu började jag tänka igenom allt som Fil hade berättat för mig, allt som Emma berättat och mycket av det Far berättat om sin morfar. Nu kunde jag tänka på det på ett annat sätt. Jag började förstå sammanhang och sätta ihop olika saker och upptäcka att det föddes nya tankar ur det. Jag tyckte att världen förändrades med varje ny upptäckt och jag gladdes åt allt som gick att förstå och få vetskap om.
Inte så långt från vår gård låg ett tegelbruk. Vintertid bodde det luffare ovanpå ugnarna och de hade ansvar för att ugnarna eldades och höll exakt rätt temperatur för att bränna teglet. Om de skötte det så bjöd godsägaren dem på ett mål mat om dagen. Min bror gick dit och umgicks med dem och någon gång hade jag fått följa med. Han sa att de söp och kunde vara våldsamma så man fick passa sig om de drabbades av delirium och att de kunde tafsa på småflickor. Jag visste inte vad tafsa var men jag förstod att det var något som var förbjudet. I efterhand har jag förstått att den risken var minimal med en unge som fick utbrott bara man tog i henne så jag hade egentligen inget att passa mig för.
Jag gick dit, stannade nedanför trappan, väntade tills det kom någon och frågade vad jag ville, och då talade jag om att jag ville höra dem berätta om sitt liv. Det ville de gärna, de var pratglada och talade mest om sitt liv och sin historia. De visste vem jag var för de hade varit hemma hos oss och fått sig ett mål mat då och då. De hade hjälpt till någon dag och fått någon öl, så de visste att jag var “prästegårdstösa”.
Hos dem kunde jag berätta allt jag lärde i skolan. De hade all tid i världen att lyssna, och om jag hade med mig en korg med mat, “gosaker” sa de, så skulle jag få alla deras berättelser mig till livs.
Min äldre kusin med samma problem som jag, fast svårare, höll ofta till hos de här männen. Han hade tics och snurrade med händerna framför ansiktet och tittade i porrtidningar, för det hade de gott om. Jämfört med i dag var tidningarna ungefär som Veckorevyn eller en Elloskatalog, men på den tiden var de mycket vågade och förbjudna.
Dessa kvällar, den vinter då jag skulle fylla tolv år på våren, fick jag höra om en sida av livet som jag inte visste fanns. En av männen hade mist sina föräldrar när han var sex år. Han hade blivit såld till en bonde som var mycket elak och som slog honom. Han hade smitit med en luffare som kom på vägen och sen hade han vandrat. De första åren höll han sig undan för att inte bli tagen av länsman och skickad tillbaka, och han blev duktigare och duktigare på att skaffa sig mat. Som tioåring hade han kommit hit första vintern och bott ovanpå ugnarna. I efterhand kan jag gissa att han var runt trettio men han var så smutsig och trasig att han såg ut att vara mycket äldre.
Det märkliga var att dessa män berättade om allt elände de varit med om i livet, hur mycket stryk de tagit emot, om allt supande och alla slagsmål, om hur de svultit och farit illa, att ingen ville ha med dem att göra, att de inte var förmögna att arbeta varje dag. Flera av dem hade mardrömmar och kunde inte sova, andra såg spöken mitt på ljusa dagen och kunde helt oväntat drabbas av panik och skräck. Och ändå hade de en livsvilja, en livsglädje, en ljus munterhet. De hade lätt för att skoja och skratta, lätt för att leka och tramsa, också med det allvarligaste som fanns.
De brydde sig om varandra och tog väl hand om dem som var “ofärdiga”, dem som var för psykotiska för att veta var de var, vad de gjorde och ställde till med. Det fanns en annan anda av att bry sig än vad som fanns i vanliga hem, det kunde jag konstatera.
En av dem var “tattare”. Det betydde att han hade zigenskt ursprung, att han hade brutit med sitt, som han sa, “patrask” och hade velat bli en vanlig hygglig svensk. Tyvärr hade det inte lyckats. Han fick inget arbete för han var så mörk i hyn och såg så utländsk ut. Det var något mycket misstänkt i Sverige. Han kunde inte läsa och skriva och visste inte hur man skulle uppföra sig eftersom han var uppvuxen med helt andra seder och bruk. Han brukade smita in i kyrkan på söndagar, slinka upp på läktaren och sätta sig i trappan upp till klockorna för att ingen skulle se honom. Han hade pratat med Far och tyckte väldigt mycket om honom eftersom Far inte alls var dömande och fördömande som andra svenskar han träffat på.
Skälet till att han brutit med sin släkt var att hans mamma blivit kär i en svensk när han var liten, och övergett sin man, hans far, och honom. Han var sju år då och hans far var en suput och våldsmänniska som när som helst, utan minsta orsak, kunde slita upp honom ur sängen och slå honom gul och blå. Det var så förödmjukande att han inte stod ut med det. Han bad om hjälp men alla blundade, och några år senare gav han sig i väg. Han gick från gård till gård och gjorde dagsverken men han fick inte stanna. Alla trodde att han stal fast han aldrig tagit något i hela sitt liv. Det var svåra år från fjorton till sexton, men då träffade han på en gammal luffare och fick följa med honom hit för första gången. Den gamle var död nu men han mindes honom och hans historier och berättade dem gärna.
Två saker hade de flesta gemensamt. Alla hade förlorat sitt hem och sin mamma tidigt i livet och alla drack sprit, hembränt som de kom över på olika gårdar genom att göra dagsverken. De som var förmögna att arbeta gjorde det och kom tillbaka med sin spritranson som de alla delade på. Det var det enda roliga de hade, sa de, när jag frågade varför de drack.
Få av dem hade gått i skolan och få av dem kunde läsa och skriva, men ett par var mycket belästa. De hade gått på universitetet och blivit galna, som de sa, och därför givit sig ut på luffen. De berättade om ett liv i sus och dus med andra studenter, hur de aldrig sovit utan bara festat på nätterna, hur de hade haft kvinnor, sådana som “levde på sin kropp”, och så hade de varit på föreläsningar.
En av dem var aristokrat. Han kom från en fin släkt men hade varit mycket olycklig i barndomen. När han berättade förstod jag att han hade haft liknande problem som jag. Men han hade inte haft någon Far som skyddat honom från att bli straffad för att han inte uppfört sig rätt. Han blev uppfostrad av en barnsköterska som i praktiken blev hans mor. När han skulle börja skolan försvann hon ur hans liv och efter det var hans liv en enda stor kramp. Utan henne var han vilsen och visste inte vad han skulle göra och han blev bestraffad varje gång han gjorde fel. När han var femton år rymde han tillsammans med några luffare som hade gjort dagsverken. I flera dagar höll han sig dold och sen bytte han kläder med en av dem för att inte bli igenkänd. Han sökte aldrig upp sin familj igen.
En annan var barn till en borgare och hade en mamma som blivit tokig när han var liten. Han älskade henne för hon älskade honom, och de lekte och skojade, men när han var fem år skickades hon till ett dårhus och fadern gifte om sig med en mycket elak människa som plågade honom förfärligt. Han fick aldrig träffa sin riktiga mamma igen och det sörjde han fortfarande. När han var tio år och skulle börja realskolan blev han skickad till en internatskola och där fick han gå tills han tagit studenten. Därefter fick han ett hyresrum i Lund och började på universitetet men då bröt också hans egen galenskap ut så han blev avstängd. Det var då de båda männen träffades och började luffa tillsammans.
Sommaren efter denna upplysningens vinter blev för mig en helt annan än de tidigare. Jag tror att det handlade om att kroppen hade fått ett helt annat hormonflöde och att det hänt något med mitt medvetande som gjorde att jag kunde förstå verkligheten på ett annat sätt. Jag upptäckte också hur lite jag förstod och det fick mig att inse att jag behövde lära mig en massa saker.
För första gången träffade jag en äldre pojke som kunde ta i mig på ett sätt som inte var obehagligt. Vi satt i ett dike i många timmar och pratade och han höll om mig och det var behagligt. Det gick timme efter timme, det ljusnade och till slut gick jag hem. När jag kom hem hade man låst min ingång och jag fick gå genom mors och Fars sovrum och blev utskälld efter noter av mor. Far vände sig runt i sängen för att se mig och råkade putta till mitt knä så jag for baklänges in i garderoben med ett brak. Då brast han i skratt som han försökte dölja genom att köra huvudet i kudden men hela sängen skakade och då fick jag gå in och sova.
Sen ägnade jag den sommaren åt att upptäcka närhet, att ta i och bli tagen på och att inte som en reflex få ett utbrott så fort någon ville ha kontakt. Min svårighet var att jag inte kände eller anade hur man skulle göra eller vara. Jag frågade alla de andra hur de tänkte och hur de fick information, men de bara sa att de visste eller att det gav sig självt, och det gjorde det inte för mig. I varje fall lärde jag känna en massa pojkar och vi, hon som hade viljan, och jag, hade vansinnigt roligt.
Så började sista skolåret. Det var i den skolan jag gått mina första år men då hade jag gått i småskolan och nu skulle jag gå i storskolan.
Läraren var en gammal man som också var överlärare. Senare kallades det rektor. Både Far och mor hade haft honom som lärare och han hade varit lika dum då som han var nu.
Redan från början visade han att han inte tyckte om mig. Han hade naturligtvis haft mycket kontakt med mina fröknar i småskolan och mellanskolan och han ansåg att jag var den dummaste elev han kunde tänka sig. Han talade om för mig att jag skulle lära mig veta hut och att han minsann inte tänkte tolerera några egenheter och privilegier som jag haft med min andra magister. Han hade minsann fått rapporter som han var mycket missnöjd med sa han. Han tyckte att jag var bortskämd och att det var på tiden att jag fick veta min plats.
Han ansåg också att jag var dum, ointelligent, obildad och att det bara var dumhet som gjort att jag inte lärt mig läsa, skriva och räkna som de andra. Senare förstod jag att han var rädd för mig men det kunde jag inte begripa då.
Varje gång jag frågade något eller svarade något blev han högröd i ansiktet och spottade ut elaka ord mot mig. De elaka orden uppfattade jag inte utan frågade vad de betydde och då blev han ännu argare och trodde att jag drev med honom, men jag förstod faktiskt inte. Detta fick mina klasskamrater att skratta åt honom och då blev han ännu mera rasande. I början av terminen satt jag längst bak, men han tog min bänk och skickade fram den längst fram och lät mig sitta där som straff. Sen stod han och hängde över mig när han talade till klassen och det var mycket obehagligt. Han var alldeles för nära och en gång fick jag ett utbrott. Då tog han både bänken och mig och slängde ut mig i kapprummet för att han inte stod ut. Jag satt närmast dörren så det var lätt gjort. Då ställde jag upp bänken, lade i alla saker som flugit ur den och gick hem.
Jag gick direkt ner till ladugården och berättade för Far vad som hänt så att han skulle vara beredd på det om magistern ringde. Det gjorde magistern men den version han gav var väldigt annorlunda än min. Men Far, som själv hade haft honom som lärare och tyckt illa om honom, trodde mera på mig än på honom så magistern kom ingen vart med att försöka liera sig med Far och sätta upp honom emot mig. Det retade honom också till vanvett.
Dessvärre för honom och dessbättre för mig fick han inklämt bråck ett par månader in på terminen. Han hamnade på sjukhus och blev opererad. Sen fick han bukhinneinflammation och blev sjukskriven terminen ut. Vi fick en ung nyutbildad vikarie.
Skolklassen hade nu reducerats till hälften eftersom resten hade gått över till realskolan efter sexan så vi var en liten grupp på sexton elever och alla vi som var kvar var dåliga på att läsa, skriva och räkna. Det betydde att skolmotivationen var mycket låg och med den obalanserade magistern som fått bråck och som var ett tacksamt offer att reta och hitta på bus för, så hade andan i klassen blivit därefter.
Det betydde noll respekt för läraren, kaos på lektionerna, få som kom i tid på morgonen eller efter rasterna. Ingen gjorde läxorna och ingen gjorde uppgifterna på lektionerna. Vi sprang mest omkring och surrade med varandra.
Vikarien tog tag i mina kläder, tryckte upp mig mot väggen och sa: “Jag struntar högaktningsfullt i om du kan läsa och skriva men du ska ha klart för dig att du inte förstör en enda av mina lektioner till!” Sen släppte han ner mig och tillade: “Jag förstår att du har svårigheter, och om du vill ha hjälp med att lära dig läsa och skriva så ska jag gärna lära dig. Det kommer vi inte att hinna på den tiden jag är vikarie, men småskolan härintill ska göras om till särskola och jag är nyutbildad speciallärare så jag kan hjälpa dig efter du gått ut skolan. Den skolan börjar till hösten.”
Jag kunde inte svara då men allteftersom tiden gick blev jag mer och mer klar över att han var en bra människa och att han faktiskt förstod något som andra inte förstod, och på hösten började jag hos honom för att lära mig det jag inte kunde.
Läraren lärde mig att stava igenom alla ord i en text. Sen fick jag ljuda igenom alla ord. Sen fick jag läsa igenom alltsammans i en följd och till slut kunde jag läsa och förstå en del av det. För att öva mig fick jag i uppgift att varje dag läsa tvåhundra ord. Det spelade ingen roll vad jag läste bara jag höll på tills jag förstod innehållet. Min bror räknade fram tvåhundra ord i dagstidningen och satte klammer omkring dem och så fick jag traggla. Först stava så att jag såg alla bokstäverna, sen läsa ihop dem till ord, sen läsa ihop dem till meningar.
När jag kom tillbaka till läraren fick jag inte läsa för honom utan han läste igenom det jag läst och sen fick jag berätta med egna ord om innehållet. Det var svårt, det gjorde fruktansvärt ont, jag fick en ångest som gjorde att jag klättrade på väggarna, men han bara satt där och väntade, och rättade några andras uppsatser under tiden han väntade. Han sa aldrig något om det var rätt eller fel, bra eller dåligt, bara att det var bra att jag höll på.
I början svamlade jag mest och fick med mycket litet av innehållet, men han nöjde sig inte med det. Jag fick gå hem och läsa om och tänka ut vad jag skulle berätta. Det fick inte vara ordagrant utan måste vara med mina egna ord. Det tog mig ett halvt år att lära mig hålla mig till sakinnehållet och inte hitta på, lägga till och dra ifrån, att inte gissa så fort det slog stopp.
Sen sa han att jag skulle skriva tvåhundra ord om dagen. Jag förstod inte vad jag skulle få det jag skulle skriva ifrån. Han sa att jag inte fick skriva av något utan att jag skulle skriva det från mitt eget huvud. Jag blev helt förvirrad. Det fanns inget inuti mitt huvud att skriva. Då sa han att jag kunde rikta mig till någon, skriva det som ett brev till någon om det var lättare. Då gick jag hem och tittade i en Kamratposten. Där var det femtio kontaktannonser. Jag tog ut trettioett stycken och så skrev jag ett brev om dagen till var och en av dem. Under två års tid fick de ett brev från mig per månad. En del fick jag svar på och någon har jag fortfarande kontakt med men de flesta svarade aldrig. Det betydde ingenting för mig, bara jag hade någon att skriva till. Hur de kunde tyda mina hieroglyfer med alla felstavningar, och felaktigt uppbyggda meningar, det förstår jag inte men de flesta tyckte att det var okej, det har de berättat för mig senare.
Magistern struntade i om jag stavade rätt eller fel, han tyckte det viktiga var att jag skrev och att jag kunde hålla ut med att göra det under lång tid. Så var det också med läsningen men efter ett år ungefär, sa han att det var dags för mig att läsa böcker. Det var som ett oöverstigligt hinder men jag frågade var jag skulle få de böckerna ifrån. Han sa att jag kunde gå hem och ta vilken bok som helst som fanns hemma och börja med. Hemma hos oss fanns inga böcker. Det var ingen som ägnade sig åt att läsa, men min ena farbroder läste vildavästerndeckare så jag lånade en av honom. Det var en serie böcker om två kompisar som hette Bill och Ben som tog lagen i egna händer när de tyckte att sheriffen var för tam mot bovarna.
Under ett år ägnade jag mig åt att ta mig igenom många av västernböckerna och till slut tyckte jag det var riktigt roligt. Jag fick varje gång jag läst ut en bok lämna den till magistern så att han kunde läsa igenom den och sen fick jag berätta om vad jag uppfattat av innehållet.
När det gällde matematik gick det mest ut på att praktiskt kunna tillämpa räkning på pengar, på mått till att baka en kaka eller att följa ett recept när man lagade mat. Att kunna rimlighetsbedöma om det gällde kronor eller öre för en vara, tiotal eller hundratal. Att förstå rimligheten i om det var en liter eller deciliter som menades i ett recept. Han hjälpte mig att förstå skillnaden i längd mellan en meter, en kilometer, en mil, och också de mindre måtten. Vi stegade, cyklade, mätte och lekte affär. Han lärde mig läsa faktaböcker och lärde mig tänka i storlek när jag tittade på en karta. Att matematik var en beskrivning av verkligheten med ett särskilt språk gjorde att jag kunde förstå vitsen med att kunna matematik och det har jag sen haft mycket nytta av. Han lärde mig också kronologi när det gällde ordningsföljden i historien. Vi började med kungar och sen gick han över på alla möjliga andra parametrar, klädedräkter, levnadssätt, försörjningssätt. Han fick mig att förstå skillnaden mellan här och nu och det som varit förut och det som skulle komma sen, att det var helt olika sätt att tänka. Det hade jag inte haft klart för mig.
Efter två år sa han att nu kunde jag tillräckligt mycket för att fortsätta på egen hand. Jag läste visserligen knöligt och fick läsa om tre gånger innan jag fattade innehållet, men å andra sidan kunde jag innehållet i resten av mitt liv, som han sa, så det jämnade ut sig. Jag kunde skriva fritt från huvudet även om jag stavade som en kratta, men å andra sidan var det många som inte skrev alls och han menade att det var bättre att skriva även om det blev fel. Jag fick en ordbok av honom och han ville att jag skulle läsa varje ord flera gånger och skriva det ordet tvåhundra gånger på ett papper. Om jag gjorde så med alla orden i ordboken så skulle jag med tiden kunna stava begripligt. Det gjorde jag. Jag övade under många år på precis det sätt han sagt och faktiskt lärde jag mig att oftast skriva rätt på de orden. Däremot var ordföljden inte särskilt rätt och grammatiskt var det en katastrof, men sakta, sakta växte mitt självförtroende på dessa områden.

Om den obegripliga värld Iris levde i
(Iris ser själv på sin barndom)
Jag läste pedagogik på högskolan och skulle göra ett grupparbete. Jag har aldrig begripit mig på detta med grupparbete. Man får en uppgift och så ska man av någon obegriplig anledning göra den tillsammans med någon annan. Alla valde sina partner och det blev en kvar till mig. Han läste egentligen inte med oss men hade missat just denna lilla kurs och därför fanns han med oss.
Vi startade. Han sa: “Först läser vi igenom det här och sen gör vi en struktur, och så fyller vi den med själva innehållet.” Jag svarade: “Tyvärr kan jag inte läsa igenom något så där rätt upp och ner utan jag behöver ta hem det och få tid på mig, men om du läser igenom det så gör vi som du vill.” Han stönade. Vi dividerade om detta, om min ordblindhet, om grupparbeten, och till slut skällde han ut mig, och skrek åt mig att jag var en jävla autist som det inte gick att samarbeta med.
Eftersom jag är van vid sådana utbrott, och aldrig tar särskilt illa upp, frågade jag vad “autist” var för något. Han lugnade sig och tittade klentroget på mig och frågade om jag var dum, om jag inte ens visste vad autism var. “Nej”, svarade jag, “jag har hört diagnosen någon gång, jag tror att vi på fritidspedagogutbildningen berörde den, men jag fattade aldrig vad den innebar.” Nu ville jag gärna förstå varför den här studenten tyckte att jag var en autist.
Han tog min fråga på allvar och började berätta. Han läste specialpedagogik och var bara med på den här kursen för att han hade missat den på 40-poängsnivån, och han hade just läst en termins fördjupningskurs omkring autism. Han berättade och berättade, och till slut sa jag att det var som om han berättade om mig när jag växte upp. Han blev mycket intresserad och efter ett par timmar föreslog han mig att komma till Göteborg så att han kunde testa mig, för han ville veta hur det kändes att vara i ett annat tillstånd än den konkreta relationsvärlden.
Så började jag rulla upp hela historien om den obegripliga värld jag levde i när jag var liten. En massa minnesfragment har jag själv kvar, en hel del har jag fått berättat för mig, alla tokigheter jag ställt till med. Mycket har jag fått mig till del genom att intervjua kvarlevande gamla människor som träffat mig under min barndom. Dessutom har jag haft förmånen att träffa på otroligt fina terapeuter som genom att vägleda mig har gjort att jag kunnat sätta ihop bilden av mig som Iris. Fragmenten lägger sig tillrätta och får en djupare innebörd.
Jag går tillbaka igen, och utifrån mitt nya perspektiv berättar jag än en gång historien om Iris.
Jag har ett klart minne av Iris. Jag visste vad Iris var för något men inte vad jag var. Jag sa ju alla om sig själva så det betydde ingenting för mig, men Iris, det var hon, det var flickan. I Iris värld fanns det inga människor som människor, det fanns bara saker, en sak i taget, som ibland stod stilla, och som man kunde lukta på, bita i, hålla fast eller kasta ifrån sig. Ibland rörde den sig och lät, och då var den roligare, för om den lät väldigt mycket så blev det ett så vackert ljus runt om, och ljustungor bildade så vackra mönster som hela tiden rörde sig i slingrande former. Det var som ett fyrverkeri och det var som färger fast det ändå inte var färger, det var som ljus fast det ändå inte var ljus och det såg helt olika ut varje gång och ändå var det lika för en och samma person, och det fyllde upp hela Iris sinne. Någon ryckte undan Iris, hon fick inte göra så men Iris tyckte om att göra så, det blev ju så fint och hon kunde inte låta bli. Att man sa att hon inte fick betydde ingenting och det försvann ur huvudet på en gång.
Flickan älskade att sitta på pappans rygg. Det guppade upp och ner. Pappan pratade ständigt, men inte till henne. Han pratade högt om sina funderingar, svarade radion och pratade med korna, med katten, med allt annat som det gick att prata med.
“Nu ska vi se om Majros har fått något extra gott, hon äter ju lite långsamt och hon ska snart ha kalv så vi får se till att hon får i sig även om hon äter sakta.”
“Oj då, där kommer gammelkatta, henne har jag inte sett på flera dagar, då har hon varit ute och ränt, det är bäst att vi ger henne lite extra kossevarm mjölk och lägger till lite extra grädde, det har vi råd med. Vad luggsliten hon ser ut … stackars liten.”
Så satt han ner vid hennes matskål och klappade henne medan hon lapade i sig gräddmjölken och spann som bara katter kan.
Flickan satt där och kinden blev varm av pappans värme och hon hörde den mullrande rösten. Hon var med i en rytm, en dans, när han gick och han rörde sig och pratade, och det blev ljust inuti. Atmosfären runt om fick ett särskilt ljus och det rörde sig som ett hav som häver sig. Det var som ett rus. Hon svävade i det och flöt omkring i något mycket behagligt. Det var som att sväva i en dröm, fast hon var vaken. Allt det som finns i vakentillståndet fanns men betydde ingenting för henne. Det enda som fanns var det hon befann sig i. Ibland kände hon värmen av hans hud, ibland en doft, en lukt som kittlade i näsan, ibland bet hon i sin hand och fick en skön förnimmelse av smärta.
Ibland gick pappan till magasinet och malde mjöl. Då blev det vitt i luften och det blev en massa roliga figurer. Det luktade helt annorlunda och det var kallt på ett annat sätt. Pappan fick en annan röst och flickan skrattade.
Flickan hörde ljud, andra ljud än de vanliga, ljud som bröt det vanliga, ljud som hon kände igen och som kom till henne och for in genom örat och blev till något inuti. Hon älskade det. Hon förstod inte att ljudet kom från henne själv, att det var hon som skrek, eller hon som dunkade huvudet mot skåpdörren så att den skallrade. Hon märkte att allt annat försvann och att hon blev ljus och glad inuti.
Något hade ändrat sig i flickans värld. Något hade fått en annan betydelse. Pappan hade fått en form som flickan kunde känna igen och bli glad för när den kom tillbaka. Hon kunde urskilja hans form som något särskilt bland alla andra former som också var särskilda men som inte betydde någonting.
För det mesta hade flickan ett slags tjock dimma omkring sig som gjorde att hon var ensam, för hon såg, hörde eller kände ingenting annat än de uppdykande spöken som trängde igenom dimman. Ibland ändrade dimman form till de vackraste ljusbilder som tänkas kunde. Men på ett annat plan såg, hörde, förstod hon mycket mera än barn i allmänhet. Men det var ingen utomstående som kunde uppfatta det och själv hade hon ingen medvetenhet om det.
Det var så lugnt och tryggt och skönt inne i denna dimma att hon blev smärtsamt illa berörd så fort någon försökte tränga igenom den. Det var också paradoxalt, för å andra sidan fick hon ro på ett särskilt sätt efter att någon hade trängt igenom den. Detta är så svårbegripligt för omgivningen att det måste förklaras igen och igen.
När pappan inte kunde ha flickan lämnade han henne hos Emma, den enarmade gamla tanten som bodde i en kammare i drängstugan i stället för att vara på ålderdomshemmet, för där ville Emma inte vara. Emma kom in i hennes dimma och dimman omslöt dem båda. Ljuset i dimman övergick från grådaskigt till skimrande silver-guld. Emma berättade om sig själv och om livet och hennes ord bildade långa strängar som slingrade sig kring dem och det var så vackert. Flickan skrattade mycket. När Emma sa att hon skulle sitta på pottan och kissa och bajsa kunde hon det. Hon visste precis vad Emma ville att hon skulle göra och det var självklart att göra det. Emma kunde också tvätta håret på henne. Hon lade henne ner på rygg med huvudet över en baljkant och hon låg alldeles stilla. Hon tvättade, sköljde och kammade tills håret var fint. När mamman eller någon annan skulle tvätta flickans hår var det ett himla liv, hon skrek och värjde sig hela tiden och man fick tvångshålla henne, och efteråt tog det flera timmar innan hon slutat dunka huvudet i en skåpdörr, upphört med att riva sig eller tugga sönder sina läppar.
I flickans värld blev det helt annorlunda när hon var hos Emma. Det var som att allt blev tydligt, synligt, och flickan såg Emmas ansikte. Hon såg ögon. Det blev som något helt annat på insidan, det kom ljud och reaktioner som inte fanns annars. Många år senare finns det kvar. Emma är den enda människa som befolkar Iris inre.
Pappan kom också ofta in i flickans dimma och ändrade färgen på ljuset. Med honom var det lite annorlunda för han gick rakt på henne, och ibland kändes det precis som det skulle vara, men ibland var det en massa konstiga krumelurer omkring honom som gjorde att det bara blev obehagligt, och då var hon tvungen att avstöra, och det gjorde hon på alla de sätt hon kunde, flippra med händerna, rulla med huvudet, snurra runt, runt, låta munnen frambringa ord i en lång ström.
Hon kunde gå i väg vart som helst, när som helst, utan varma kläder och utan att ha ätit. Hon förstod inte att vända tillbaka själv utan lade sig under ett träd och försvann i sin egen värld. Där kunde hon befinna sig i timmar utan att ha minsta mänskliga oro för sig själv.
Flickan var rädd för mörker och när det blev mörkt kurade hon ihop sig och satt och kved och vaggade tills hon hamnade i sin egen värld. Så kunde hon sitta i timmar tills något behov drog henne tillbaka, hon kissade på sig eller blev trött och somnade.
Pappan fick samla ihop folk från bygden och gå skallgång. De ropade hennes namn och hon hörde det men det fanns inte i hennes värld någon föreställning om att svara. Hon rörde sig inte, så därför missade de henne ofta.
Flickan förstod aldrig att hon kommit bort. I hennes värld visste hon precis under vilket träd hon satt och att det såg ut som det gjorde runt henne. Hon gillade atmosfären som blev när alla kom och blev lättade över att de hittat henne, men att de tyckte att det var skrämmande och besvärande, det hade hon inte en aning om och hon förstod inte att hon hade rymt eller att någon kunde vara orolig för henne.
Flickans älsklingsplats var gungan. Där satt hon allra helst, och hon gungade timme efter timme om ingen kom och avbröt henne. Där gick hon Ut och där mötte hon den riktiga verkligheten. Hon satt som fastlåst och brydde sig inte om de andra barnen som lekte runt henne.
Hon tyckte också om dasset. Pappan hade gjort en särskild sits till henne för att hon inte skulle frysa fast på vintern. Där var också fint att sitta. Det luktade, och hon kunde använda doften för att flyta bort och ut i den riktiga världen.
I ladan fanns maskiner – hövändare, hästriva, slåttermaskin, ringvält – och alla hade sitsar som satt fast på ett fjädrande plattjärn. Där kunde hon sitta och guppa sig in i sin egen värld i timmar.
En annan plats var kyrkan. Flickan gick in och satte sig stilla, stilla och försvann in i någon bild eller ikon som hon fick kontakt med. Ofta gick hon upp i tornet vid klockorna och satte sig i fönstersmygen och öppnade luckan. Hon försvann till den verkliga världen och lekte med sina väsensvänner.
Ett annat favoritställe var likboden. Flickan klättrade in genom fönstret, och när det fanns en kista därinne med en död i ställde hon sig på bårbänken och hängde vid det öppna locket. Då kunde hon prata. Det var olikt allt annat. Den som låg där var så stilla och det var så fint i atmosfären. Det fanns en massa bilder. En del var av människor och andra var av händelser. Det var som ett album som bläddrade fram den ena bilden efter den andra.
Flickan tittade och tittade och berättade om allt hon såg för den som låg där och inte såg. Så tog bilderna slut och hon klättrade ut igen.
Flickan kunde inte leka. Hon förstod inte regler och inte att de skulle följas. När hon skulle vara med på datten eller dunken eller burken skulle man gömma sig och sen ta sig tillbaka utan att bli tagen. Hon fattade aldrig det så hon gick och gömde sig så väl att de andra barnen fick avbryta leken och leta rätt på henne. Eller om hon skulle stå och räkna till tio fattade hon inte att hon skulle leta rätt på de andra utan stod och räknade till tio om och om igen tills de andra ledsnade. Om det fanns möjlighet satte de andra henne på mjölkbordet och lekte runt henne. Då hade de uppsikt över henne och kunde leka fritt och tyckte att det var skönt att flickan inte var med i leken och trasslade till allting.
Flickan var med i leken ändå, på sitt eget sätt. Hon såg allt som hände runt henne. Hon kunde fara Ut och vara alldeles nära och i sin egen värld vara med i leken. Hon älskade när alla sprang runt henne. Det blev vackert ljus i olika nyanser som svepte i de vackraste mönster och bildade figurer, och hon skrattade ofta, till synes åt ingenting. Men när pappan såg att barnen hade satt Iris på mjölkbordet kunde han inte förstå att hon ändå var med i leken och då ingrep han och såg till att de tog med Iris i sina lekar på det vanliga sättet.
Iris älskade vatten men avskydde att ta av sig kläderna. Hon rullade sig i vilken vattenpöl som helst, hur lerig den än var, och hon sprang ut när det regnade och ställde sig under hängrännan. Då kunde hon slita av sig kläderna och springa runt naken även om det var så kallt att andra inte ens ville gå ut.
Mamman hade en kamp med flickan varje kväll för att få av kläderna, och när mamman inte orkade mer gjorde hon som pappan, satte henne i badbaljan med kläderna på så att hon själv tog dem av sig, eller hällde en tillbringare med vatten över henne. Detta var enligt mamman ett misslyckande; hon hade ambitionen att Iris skulle ta av sig själv utan protester som andra barn i den åldern. Dessutom visste mamman att flickan avskydde nytvättade kläder och att det var en kamp att få på dem.
För flickan var det annorlunda. Kläder var ett med henne själv. De var Iris och de gick inte att ta bort. Om de blev våta och klibbade gick de att ta bort, men då gick det inte att ta på något annat igen. Då måste flickan vara naken. Det var skönt, det var fritt, det var kallt, och då kände hon något annat. För flickan var det hemskt när någon ville ta hennes kläder när de var torra. Det blev som om hon hamnade i en kittel som kokade och hon såg händer överallt. Långa smala fingrar med naglar och händer som var hårda och tog i henne. Det var outhärdligt och hon slet sig loss. Hon försökte komma undan men det var händer överallt. Rätt som det var kom det vatten och då försvann alla händer och det blev behagligt igen.
Sen kom något främmande. Det var något som hon skulle stoppas in i. Något som luktade främmande och som var hårt och obehagligt. Åter kom händerna och fanns överallt. De brände som eld mot hennes hud och de satt fast på armar som rörde sig snabbt och som var svåra att komma undan. Flickan gled ner under bordet men händerna kom efter och drog fram henne. Flickan försökte springa ut men dörren var stängd och ofta var det någon annan människa som var i vägen. Den hade också händer som rörde sig och hindrade och tog tag i henne och höll på.
Ibland fanns det något som var behagligt och det ville flickan ha på sig. Det var flanellskjortor men hon ville ha den mjuka utsidan inåt. Så det blev ändå en kamp. Flickan förstod inte varför de här händerna var så stygga, varför de inte var mjuka och varma, varför de inte gick att leka med som med hennes egna händer eller pappans. De var bara som konstiga förvridna pinnar som brände, skavde och drog i henne.
Pappan visste att det gick att få henne att klä på sig själv men att det var en lång och omständlig process där han fick ge direktiven i atmosfären, ett i taget, och vänta tills hon hittat rätt klädesplagg och tagit på sig det. Under den processen fick han inte ha fokus på henne för då blev hon helt stel och borta utan han måste i stället prata med någon annan eller sjunga.
Flickan var i förstugan. Där var en massa skuggor. Hon var naken och det låg en massa saker där. Bakom dörren hängde tyger som det gick att krypa in under och på golvet stod en massa stövlar och skor. Hon trampade omkring där och skrattade. Så såg hon något i luften, något som skulle till fötterna, som skulle bo på hennes fötter och de kom dit med hjälp av hennes händer. Hon klättrade i trappan och satt en stund med sockan. Så kom den på och då kom det något nytt flygande. Hon hittade det, svängde runt det, bet i det, luktade på det och så kom det på. Så höll det på länge, länge, hon tyckte det var roligt men rätt som det var tog det slut och då blev det helt tomt igen.
Mat var besvärligt. Flickan kom aldrig in till maten av sig själv även om det var mat som alla visste att hon tyckte om, och det hjälpte inte att ropa. Någon fick gå och hämta henne, stå och vänta medan hon utförde sina ritualer och sen lommade med. Hon sjönk ner på golvet och kröp under bordet. Där älskade hon att sitta och titta på alla ben som fanns runt henne. Så kom det en hand ner med något i. Det tog hon med munnen och kunde tugga i sig och svälja. Det smakade ingenting. Det var som något som bara var där i munnen och som bara skulle åka ner i halsen. Någon hällde lite mjölk i ett glas och sträckte ner. Det drack hon alltid upp direkt, hur mycket eller lite det än var. Vatten drack hon inte, bara läsk och saft, och mamman tyckte det var bättre med mjölk till vardags.
Pappan sa: “Kan en indier klara sig på ett par deciliter ris per dag under många år så klarar hon sig nog på det hon får i sig, ha du tröst i det, kära mor, och se tiden an.”
Flickan älskade att lyssna på alla ljud ovanför bordet. Hon visste precis vem som pratade och hon såg de bilder som blev av pratet. Radion pratade också och ofta pratade de andra rösterna om det som radion pratat om. En gång var det om ett förskräckligt krig i Algeriet och det förfärades alla av. Av det blev det en konstig atmosfär som gjorde att flickan blev som bedövad och inte kunde höra eller äta på länge.
Andra barn kunde använda Iris som docka. Det gick att klä av henne, klä på henne, lägga henne, sätta henne och styra henne hit och dit som man ville. Hon fann sig i allt och lät sig behandlas hårdhänt. Hon kunde somna utan förvarning och vakna efter en stund och leken kunde fortsätta. Hon kissade överallt om ingen vuxen var i närheten och kunde säga åt henne att gå och kissa, och det ställde till problem för barnen som lekte med henne.
Flickan kom i ett särskilt sinnestillstånd. Hon såg och märkte vad de ville göra med henne och det såg roligt ut. Hela hennes kropp var som ett upplyst fält som strålade och kastade ljussken ut i atmosfären runt barnen. Hon följde alla mönstren och roade sig med att svepa runt i dem. Så upphörde det och hon blev lämnad. Det blev tomt och hon började vagga. Då kom hon in i sitt vanliga tillstånd igen. Pappan fick se henne och tog hand om henne.

*

Att vara Iris är att betrakta världen. Iris ser världen, ser pappan som finns där, ser mamman som också finns där, och ibland även andra, men de betyder ingenting för henne. När någon tar kontakt med henne är det som att dimman skingras och något blir begripligt en liten stund. Iris är ett vedträ, en sten, en hund eller vad som helst. Det är svårt att förklara vad det är att se och att se och att se och att ändå inte vara med.
Samtidigt som hon ser ut att sitta overksam är hon ett svep och deltar i lekarna de andra leker. Hon är i sin egen värld, hon är Ute, och där finns inte de andra. Jo de finns, men bara som vilka andra föremål som helst. Någon enstaka gång råkar ett barn hamna i den riktiga världen och då kan hon se det även om hon inte kan kontakta det. Ibland kommer något från någon annanstans och då förlorar hon intresset för barnens lek.
Mest ser Iris sin hand eller sitt ben eller sin klänning eller någon annan liten detalj. Hon sysslar med att betrakta detaljen; det som fångar blicken är detaljens rörelse. Det som står stilla finns inte, syns inte, fastnar hon inte för, det är borta.
Inuti huvudet är det tomt, som luft som bara finns, och ibland kommer det en vind som känns och märks och då blir hon fångad av den. Någons öga som tittar på henne. Då vill hon peta, känna, lukta och gå in, in, men det går inte, folk tycker det är obehagligt och drar sig undan eller föser undan henne. Då har hon bara bilden kvar inuti huvudet och så hamnar hon i tomhet, med en bild som hänger kvar och som så småningom bleknar.
Djur kan bli plågade av att hon håller, kramar, drar i och petar på dem utan minsta känsla för liv. Det är det mest påtagliga med Iris, att hon inte har någon känsla för det levande. För henne är det bara rörelse och inte en känsla som skapar tankar och förståelse.
Pappan lyckas stoppa henne och hålla henne borta från lusten att framkalla känslor hos andra genom att skada dem, och med tiden så släcks det intresset ut helt och hållet. Hon har väldigt lite aggressivitet. Det är sällan hon blir irriterad eller frustrerad, annat än när någon försöker att få henne anpassad och göra sådant som hon inte kan upprepa i sin värld.
Rätt som det är matar farmodern henne med mosad potatis i smör. Det smälter så lustigt i munnen, blir som vatten och rinner ner i halsen, det kommer igen och igen, länge, och flickan gapar.
Ibland sitter Iris bakom farfaderns stol och det kommer en god lukt som omsveper henne, cigarrlukt. Hon suger in det och blir rusig i huvudet och njuter.
Iris har två lägen när det gäller hörsel.
Det ena är att hon hör orden och fångas av dem som lustiga ljud som man kan forma med munnen och säga och höra igen och igen. Ibland går munnen igång, och det kommer ljud och ord alldeles av sig självt. Då hör hon ord komma ut i luften och fångas upp i örat igen, och det är behagligt. Inne i huvudet blir det då som en hel konsert och det är vackert och roligt. Ibland är det ord överallt, människor som det kommer ord ur, apparater som det kommer ord ur, den egna munnen som det kommer ord ur, och hon lyssnar och lyssnar och lyssnar.
Det andra är hörandet som något som går att se. Ljud blir till färger och former och allt möjligt som mönster i atmosfären som hela alltet är fyllt med.
Iris älskar ljud. Ibland skrikiga hemska ljud. Ett sådant ljud är bromsarna på grannens bil. Iris hör bilen starta långt borta, springer till häcken, står där och väntar och rusar ut framför bilen i rätt ögonblick. Då skriker den och flickan känner glädje inuti. Det är som en hel serenad, det är som om världen blir till och blir tydlig, för att snabbt förvandlas igen genom att någon sliter tag i henne och det kommer en massa ljusbultar ut genom munnen, skakningar i kroppen, och ordljus som far ut som bollar och spricker som ballonger och tonar bort. Allt blandar sig och blir som ett fyrverkeri omkring henne och hon är mitt i det.
När Iris har fokus på känseln är hon överkänslig. Då reagerar hon med att hoppa högt så fort någon tar i henne. Det bränner som eld när någonting kommer emot hennes hud. Ju försiktigare och lösare desto mer bränns det. Det är fruktansvärt obehagligt. Om fokus inte är på känseln känner hon inget alls, eller om det är tillräckligt hårdhänt gör det ont, och då skrattar Iris. Hon älskar smärta för den känns som liv. Om hon själv känner på något blir det som färgkänslor inuti, det blir som varmt, kallt, rysigt, smärtsamt på många olika sätt, och ger en massa bilder och associationer. Flickan leker ofta så. Fokus på fingertopparna, röra vid något som ögat fixerar, få olika smärtförnimmelser genom att klämma, krama, nypa, riva, slå, och komma in i en kaskad av bild-ljud-lukt-smakförnimmelser.
Ibland kan hon inte få bort fokus från känslan och då blir hon rädd, för då kommer andra personer alldeles för nära. Då blir ögonen hos andra som svarta sugande hål, röstorden slår rakt in och välter ut hennes inre. Då får hon utbrott. Om hon kan skaka på huvudet och dunka huvudet i väggen eller skrika tillräckligt högt överröstar hon det som invaderar henne och då släpper det efter en stund. Då blir det som ett skönt virrvarr i huvudet, nästan som eufori, det gör “gott ont”, en befriande smärta som suddar ut alla otäcka intryck som invaderar henne.
Lukten är viktig för Iris. Hon luktar på allt. Hon är tvungen att ta upp allt som går och sticka det under näsan eller köra näsan i allt som kommer i vägen. Detta stör omgivningen. Ständigt skäms någon för henne och säger “låt bli”, “sluta”, “så får du inte göra”, “du får aldrig mer följa med om du inte kan låta bli att lukta”. Men hon kan inte låta bli. Det är som om något osynligt drar henne att göra så. Även om hon hör vad omgivningen säger går det inte att anpassa sig. Det är som att världen blir till då, som att hon får kontakt med livet och att det som finns runt henne blir ljust och synligt. Inte bara det hon luktar på, utan det är som om luktandet blir en bro till den verklighet som de andra är i. Hon upplever sig som att hon är med. Hon hör mycket väl vad andra säger, att hon inte ska peta på saker och ting, inte ta i dem, inte lukta och slicka på dem, men hon kan inte avstå från det eftersom det skulle innebära att vara utanför i stället för att vara med.
För henne är detta självklart och hon förstår inte att andra inte förstår. Hon kommer inte ens på att de kan vara olika; den tanken finns inte i hennes värld.
Varje doft sätter igång inutikänslorna. Det blir som ett nöjesfält där hon åker karusell. Det blir en kort berusning som gör att allt snurrar till, och så är det borta. Så kommer någon ny lukt och samma sak händer igen och igen och igen. Ibland blir det ingen reaktion på en lukt men då är det bara att ta någon ny, för reaktionerna kommer alltid förr eller senare. Ibland uppstår äckelkänslor som kväljer henne, och det är också behagligt. Hon spyr lätt, och tycker om att spy, till omgivningens förtvivlan.
Ibland är fokus på hörseln. Då hör hon någonting. Det kan vara vad som helst som fångar hennes intresse och hon lyssnar och lyssnar. När det strömmar klassisk musik ur radion blir hela atmosfären fylld med de vackraste färgrörelser. Det är som att hamna i ett levande konstverk där man dras i väg åt alla håll och kanter och blir upprymd. Någon stänger av. Då kan hon stå länge, länge och stirra på apparaten och inte förstå vart alltihopa tagit vägen. Ibland är det någons röst som strömmar ut och blir till en vacker färgrörelse, eller något annat, till exempel motorljud från något fordon.
Röster är roliga. De kan bli till konstiga bilder i luften, de kan få olika ljusfärger och mönster som ständigt ändrar sig. Är det många på en gång blir det ofta ointressant men om det är en i taget kan flickan sitta och titta på det i timmar. När hon sitter under bordet kan hon se formen på den som talar. Varje person i hushållet har sin egen bestämda form som går att känna igen fast den samtidigt ändrar sig hela tiden. Det är som en tavla med blöta färger som rinner omkring åt olika håll och bildar nya mönster beroende på vilket håll man tippar den åt.
Iris uppfattning av världen är isolerade bitar som hon är i, och som sen försvinner. Ibland är fokus på synen, och då ser hon allting. Ser små saker som intresserar henne och som hon kan syssla med i evigheter. Det är så vackert att se på någonting, det ändrar sig så fort man rör vid det. Det är som om man är i en särskild luft där bara det man tittar på blir tydligt. Så är det borta. Att titta fyller upp nästan hela tillvaron för henne och hon kan inte låta bli att se. Ibland blir det för mycket, och hon sätter händerna för ögonen och bara vaggar fram och tillbaka, ibland stampar hon och snurrar för att få slut på seendet. Men det går inte. I stort sett ingenting av det hon ser är kopplat till realiteter och den vardagliga verkligheten. Det hon ser är känslor som far omkring, hon ser tankar, hon ser fenomen och händelser. Hon registrerar allt som finns där hon går fram, inte så att hon kan säga vad det är, men hon vet genom registreringsigenkännande. Hon ser hur saker är ställda på bordet, i rummet, hur olika personer, som hon inte ser som människor utan som ting bland andra ting, sitter runt ett bord, vad som kommer ut ur var och en, hur det vandrar från den ene till den andre, och allt som händer ser hon. På samma sätt som Iris är “Iris” – ett objekt – så är allt hon ser också objekt som finns i rader och högar runt henne.
När intigheten kommer och Iris inte får igång inreheten hamnar fokus på synen. Något kommer in i synfältet och med det lusten att sätta tänderna i det. Lusten att låta något komma i mun blir stark, så stark att hon inte kan styra utan slänger sig fram, grabbar tag och fjölar in. Ibland vet flickan intuitivt att det är förbjudet, och det medför att hon oreflekterat ser till att ingen kan ingripa; hon väntar eller tar sig förbi eller hittar en strategi för att uppnå det åtråvärda. Detta oreflekterade beteende utgår från ett supersinne som styr hennes handlingar; det har inget med uttänkt medvetenhet att göra men det tror omgivningen ofta. Flickan blir straffad om det hon gör är att sätta tänderna i något olämpligt som till exempel ett mindre barn eller någon vuxen som inte hinner värja sig, men straffet är meningslöst eftersom hon inte vet varför hon får det. Flickan har ingen återkoppling till vad som just hänt, det är bara ett sätt att uppnå rörelse och liv i det inre och har alls ingen konkret betydelse för henne.
I Iris värld är det oftast ljust och hon är bara i det som är, och ofta är hon nöjd med det. Det finns så mycket att titta på, atmosfären är aldrig likadan utan den skiftar jämt. Hon ser ordbilder, ljudbilder, vanliga bilder, sprakande norrsken, fyrverkerier och andra färgljusfenomen som fängslar henne. Allt är lek och roligt och hon skrattar mycket. Ibland håller mamman på med hennes hår. Det drar och sliter och känns. Då blir flickan glad och kan sitta stilla länge. Så tar det slut.
Episoder och tomtransport, så är det att vara Iris. Pappan ägnar tid åt att hitta in till Iris. Det lyckas ibland och då blir det helt annorlunda. Då blir världen synlig och sammanhängande, då finns ett rum och saker på ett annat sätt, där trådar förbinder de olika tingen, och det går att förstå någonting som inte finns för Iris annars. Pappan berättar, lika mycket för sig själv som för Iris: Den här kon har fött den här kalven, hon har burit den i sin mage, Hero är pappan. Iris har sett kon föda den kalven, men det är pappans beskrivning som binder ihop kalven med kon, och först då blir det för Iris en tråd mellan kon och kalven. Men rummet stannar kvar bara så länge som pappan håller på med henne. Sen återgår det till episoder och tomtransport.
Någon noterar att Iris sitter under bordet och drar fram henne. “Du ska vara med vid bordet.” Iris vill inte, hon blir som en spänd stålfjäder och vrider sig som en spiral, hon väser mellan tänderna och frampressar oartikulerade ljud. Finns det möjlighet biter hon och river de händer och armar som håller henne. Hon vill bara komma loss. Hjärtat slår och det dunkar i huvudet. Färgerna blir som eldtungor som slukar henne och allt blir outhärdligt. Så kommer svartheten, mörkret som skiljer henne från allt. Då försvinner allt obehag och man kan göra vad man vill med henne. Då sätts hon upp i knäet och där sitter hon helt apatisk och viljebefriad.
När hon sätts ner på golvet börjar benen mekaniskt gå. Hon går tills det finns ett tomt golv som det går att gå runt på. Så börjar hon gå runt, runt, runt, ända tills något fångar hennes uppmärksamhet igen.
Iris gör ingenting på egen hand annat än att gå och gå planlöst runt i en åtta i ett rum, eller sitta under köksbänken, eller sitta på gungan eller någon annan undanskymd plats eller krypa in i ett skåp. Hennes kropp och hennes känslor hänger inte ihop med varandra. Det är som att kontakter emellan olika system saknas. Det finns ingenting att hänga upp erfarenheterna på och därför går de inte att använda som mall vid senare tillfällen. Själva handlingen har ingen betydelse. Det finns ingen målmedvetenhet eller plan, bara infall som kommer ur det som hennes blick just för ögonblicket faller på. Det kan vara en lukt, en smak, ett ljud eller en rörelse som får henne att autopilotmässigt röra på sig, helt frikopplat från sammanhang inuti henne. Därför upprepar Iris samma saker hur många gånger som helst utan att kunna sluta, även om det är aldrig så många som försöker fostra henne till något annat.
Det innebär att vissa beteenden försvinner lika plötsligt som de uppkommit, och hon har ingen konstans som låter henne återkoppla till dem senare. Pappan kan få Iris att sluta med vissa saker och börja med andra. Han tar henne intill sig, leker med hennes armar och ben, styr lekfullt till det han vill och så upprepar han det igen och igen. Han släpper taget och ser hur mycket hon klarar och så en omgång till och en omgång till. När hon återgår till det gamla beteendet tar han om det nya beteendet igen, och till slut har det gamla släckts ut.
Iris älskar dessa övningar. Det blir till en substans inuti i tomigheten och det känns som glädje. När andra än pappan gör på samma sätt gör det ont och är obehagligt, samtidigt som smärtan ändå är bättre än den vanliga tomigheten.
Iris hör ordet “Iris” överallt runt sig. Det sägs på många olika sätt med olika röster, och det blir till olika färgtungor i atmosfären. “Iris” är känt, har substans, handlar om någonting som är nära och som innebär någonting bestämt.
Iris ser Iris. Hon kan vara inuti och se ut. Hon kan vara Ute och se Iriskroppen utifrån. Hon kan vara mitt emellan och se både och. Hon flyter omkring i det tillståndet och rör sig fritt i världen. Det är behagligt och lugnt. Någon kommer, och allt bara krymper. Det blir litet. Det kommer en massa ord som hon tittar på och förstår. Denna någon förväntar sig att hon ska göra något med orden. Flickan vet inte vad och gör ingenting. Det finns inget att göra för det finns inget att följa. Flickan vill ha något att följa.
Iris pratar mycket för sig själv, högt, men det är inte meningsfullt på det sättet att det leder till någon sorts känsla eller handling. Det har heller inget sammanhang. Ibland kan pappan härleda det hon säger till något i verkligheten och han försöker återknyta till det, men då är hon redan inne i ett nytt pratande och då är det hon sagt tidigare främmande för henne. Han lyckas aldrig att få henne kopplad till något som hänt tidigare eller kommer att hända senare.
Pappan har förstått att Iris inte förstår att Iris är en människa, en flicka, ett barn som andra barn. Fortfarande är omvärlden bara olika objekt som Iris kommer i kontakt med och Iris är också ett objekt, “Iris”, och det finns ingen medvetenhet om ett jag. Han förstår att det är något som inte fungerar i Iris föreställningsvärld, för hon utvecklas inte tankemässigt och språkmässigt som brodern. Hon härmar honom visserligen ibland och pratar mycket för sig själv, men det hon säger är inte meningsfullt, och liknar inte vad andra barn säger. Han tänker att han måste lära henne att hon är en flicka. Ge henne en bild av vad Iris är för något. Hur får man en människa till den insikten? Hur får andra den insikten? Vad kan man göra för att framkalla en upplevelse av det djupt mänskliga? Han vet att det inte handlar om att säga det, prata, förklara. Det har han gjort i många olika valörer och det har inte gjort någon skillnad. Det var som han sa: “Som att be en blind titta lite närmare och så tror man att hon kan se.”
Pappan monterar upp en spegel i garderoben och övar med Iris. Först blir hon som en ål, och ringlar sig för att komma ur situationen, men han envisas och håller henne kvar. Han pratar lugnande och beskriver vad han ser i spegeln tills hon blir stilla.
Flickan ser en tyfon i spegeln. Den är grå och snurrar runt, runt. I mitten är den svart, där är ett hål som suger in och suger in. Hon värjer sig. Hon hör: “Iris, Iris – Iris, du titta”, och så pekar han. Så kommer en bild av två som står där. Hon upprepar: “Iris, Iris, hi-hi-hi …” Pappans atmosfär är ljus och vacker och hon kråmar sig i spegeln.
Så är det slut. Flickan kommer ut i rummet och åter är hon i tomigheten. Tomigheten går bara att komma ur genom att komma bort sig och det är det behagligaste hon har kunnat komma på. Hon försöker ständigt att komma bort sig och blir ytterst störd när hon inte får göra det. Då blir det utbrott och knäppbeteende och människor i omgivningen upplever obehag. Hon springer till gungan, sätter sig där och vaggar och så … Ute.
Iris är Iris och är inte i världen. Någon försöker ta kontakt med henne. Då upplöses personen. Den blir som vilket ting som helst och blir ingenting och orörlig och blir osynlig ganska fort. Tomigheten igen och sökandet efter Ute.
Det sägs att Iris är söt och charmig. Hon har långt ljust stripigt hår som mamman försöker sätta upp i hästsvans eller fläta. Någon kommer och börjar ta i henne. Hon blir ytterst störd, uppbrott, hon river sig på armen och slickar och slickar, någon försöker hindra henne, någon känner obehag och det blir mörkt i atmosfären. Då river hon mer och mer tills det börjar göra riktigt ont och då tar det obehagliga slut och hon skrattar igen.
Iris är i Iris och inte i världen. Någon känner känslor för henne och känslorna kommer ut i rummet. De ser lustiga ut och gör figurer på ett alldeles särskilt sätt. Det finns ett budskap som hon inte förstår. Budskapet är en bild, men hon fattar inte vad hon ska göra med den. Då upplöstes personen. Det blir som vit mjölk runt flickan och hon är i mjölken, ensam. Personen blir som en staty som bara står där orörlig, och snart släcks bilden av statyn ut. Hon är i sitt Ute igen.
Flickan blir rädd för en människa när den går emot henne och vill ta i henne. Då blir det som eld i hela kroppen och hon hör ett ljud som hon känner igen. Det är hon själv som skriker; hon slänger sig bakåt för att komma undan. I flickans värld är detta outhärdligt obehagligt. Det är som att någon slår sönder hela hennes värld, som om hon blir indragen i någonting med massor av skräckfigurer, som i ett spökhus där vad som helst otäckt kan hända vilken sekund som helst. Hon skriker, slår, sparkar och springer så fort hon kan. När hon kommit undan sätter hon sig ner med bultande hjärta, och hela hennes värld är ett enda kaos av hemska ljud och bilder. Hon hör ord och skratt som skär in i huvudet, det är som en hemsk mardröm, och bilder som är som neonskyltar med de hemskaste ansikten på som grinar och grimaserar mot henne. Ögonen är som stora sugande hål som försöker dra ner henne. Hon skakar och hackar tänder och tårarna rinner men hon känner inget. Det är så hemskt att flickan bara vill bort, bort. Så lossnar det i vaggandet och hon kommer Ut.
Pappan tycker att detta är besvärligt, för Iris får alldeles för lite fysisk kontakt, för lite beröring och positiv uppmärksamhet. Han upptäcker att hon kan fastna i ett enda sinne. Om till exempel någon tittar på henne blir det smärtsamt för henne därför att hon då måste titta tillbaka och fastnar i tittandet och blir kvar där. Hon kan därefter inte själv bryta det och kommer på gränsen till ett utbrott. Men pappan har märkt att om han säger: “Hör på fåglarna!” eller “Känn vad det luktar!” försvinner hennes fixering och hon blir fri igen.
Husets folk är vana så de gör så av sig själva, och därmed minskar utbrotten mycket, men varje gång det kommer någon ny person uppstår problemet på nytt. Med tiden lär sig de flesta att hjälpa flickan att styra undan sina upphakningar och det går lättare och lättare att ha henne i sammanhang med nya människor.

*

Pappan berättade att dessa saker inte inträffade under hennes första tre levnadsår. Fram till dess kunde vem som helst ta henne, lyfta henne, ha henne i knäet, men utan kontakt. Då var människor helt ointressanta för henne. På den tiden hade det bara varit Emma hon reagerat på. Henne kunde flickan skratta mot och sträcka sig mot, och ibland kunde hon visa en eller annan reaktion mot pappan. Flickan hade reagerat med viss ängslan och kråmande på mammans händer men det var så lite att pappan hade ignorerat det.
Iris hade inte fokus på smaken utan på vad som helst som gick att tugga och svälja. Fram till femårsåldern gick det att lägga fram vad man tyckte att hon skulle äta, och hon åt. Hon hade ingen hunger så hon kom sällan självmant, men hon var lätthanterlig. Men när hon var fem år fastnade hon för smaken på pannkakor, och efter det gick det inte att få henne att äta något annat. Under ett år blev hon felnärd för att hon vägrade all annan mat än pannkakor och all annan dryck än kaffe med socker och mjölk. Värst var mammans frustration. Mamman försökte med alla knep. Hon svälte flickan men det hade ingen effekt. Det tyckte flickan om för då kunde hon hela tiden se mammans vackra färger i fältet där de dansade runt i en kaskad av mönster som var annorlunda än de hon sett tidigare. Hon var nöjd med det mamman trodde hon skulle bli missnöjd med, så mamman slutade. Så försökte mamman belöna henne genom att hålla inne med kaffet och bara ge henne kaffe om hon svalde en bit bröd, en grönsak eller något annat som mamman bestämt att hon skulle ha. Då gav flickan upp intresset för kaffe och vägrade dricka över huvud taget, eller också svalde hon det mamman gav henne och spydde upp det i nästa ögonblick. Mamman gav upp.
När hon kom i nioårsåldern behövde hon inte lika mycket passning som tidigare. Då gick hon inte ut naken eller utan stövlar längre även om hon klädde på sig med många plagg vrånga och knäppta åt fel håll.
Flickan var beroende av att någon annan hade i sitt medvetande vad det var för dag och klockslag, och vad det var för rutin eller ritual som skulle ske nu. Mamman och brodern var bra på det så hon kunde nästan alltid följa deras medvetenhet och göra det som skulle göras.
Hon hade inget eget omdöme och kunde bli skräckslagen av en liten ofarlig skalbagge men i gengäld klättra högt upp i ett fallfärdigt torn utan att förstå livsfaran.
Hon älskade att hoppa från ett hopptorn vid en bassäng och hon hoppade gärna från tio meters höjd. Det såg livsfarligt ut för hon höll sig inte rak när hon slog i vattenytan och andra förstod att det måste ha gjort ont. Sen tog det evig tid innan hon kom upp till ytan och det oroade omgivningen. Så småningom vande man sig vid att hon klarade sig så hon fick hållas. Flickan gick upp i tornet, stod vid kanten, det sög i fötterna, hon hoppade ut och skrattade hela vägen ner. Så kom vattnet, det var som en bubblande massa och det blev mörkt, hon sjönk och sjönk, så kom botten och hon studsade och åkte upp. Vattnet rörde vid kroppen och det gjorde inte ont som med händer. Ibland blev det ont någonstans efteråt, på en arm eller ett ben, det blev rött och brände och det var också behagligt. Hon kunde sitta och känna på det tills det försvann, och då gick hon upp och hoppade igen. Hon kunde hålla på en hel dag om ingen hindrade henne.
Brodern och hans kompisar använde henne ibland för att pröva ut om saker och ting gick att göra, till exempel krypa ut på en planka över en silo. Om plankan höll för flickan så höll den åt de andra också. Om inte, firade man ner ett rep till henne så hon fick klättra upp. Eller också fick hon hoppa ner i halmen, och om det såg ut som om det inte var för hårt hoppade de andra efter. Hon tvekade aldrig utan gjorde vad de ville. De utsatte henne aldrig för någon livsfara, det förstod de att inte göra, kanske inte för hennes skull men de visste att det skulle straffa sig för deras egen del.
Flickan tyckte mycket om att få göra sådana roliga saker som att krypa på plankor över silon, hoppa i höet och halmen, klättra uppför stegar, åka med hisslina upp till taket och släppas ner, gå på is som svajar och springa så man inte trillar i. Hon kom inte på sådana saker själv så hon blev glad när andra fick henne att göra det.
Det var roligt när det misslyckades också, då blev det levande i atmosfären, flickan blev glad och skrattade hjärtligt. Hon slog sig sällan och om hon gjorde det så var det också roligt.
I Iris värld var det en bit i taget. Något började, pågick och upphörde, så var det ingenting och tomighet, så kom det något annat som började, pågick och upphörde. Ibland såg hon allt, varenda liten detalj och ibland ingenting, bara en massa omständigheter. Ibland kunde hon titta på en sak länge och när hon rörde vid den ändrade sig allt inuti henne. Då blev det helt andra färger och former och saken fick ny betydelse en stund för att sen bara försvinna ur hennes värld och det blev tomighet igen.
Ljud kunde ibland vara det de var, ord. Orden bildade också former som var kända ibland och okända ibland. En del ord gav henne stötar så att hon gjorde någonting, andra bara fanns där och flöt omkring. Orden kunde också bli bilder och ibland filmer som spelades upp framför henne. De kunde plocka fram sådant som hon visste hade hänt och sådant som inte hade hänt men som kunde hända. Hon hade ingen aning om att andra inte såg samma saker, för i hennes värld fanns de i verkligheten, och hon kunde kläcka ur sig sanningar om det hon såg som gjorde andra mycket upprörda. Ibland försökte Iris mamma socialisera Iris genom att ta med henne på prästens symöten. Iris kunde se att prästen fantiserade om hur en av de unga fruarna såg ut naken eller låg i ett bad och han smekte henne. När hon reste sig för att gå till toaletten såg hon hur prästens ögon följde hennes bakdel. Och då sa hon det: “Prästen tittar på tantens rumpa när hon går.” Då blev alla pinsamt medvetna om vad de alla hade sett. Iris mamma tyckte att Iris än en gång hade skämt ut henne. Hon ursäktade sig med att hon måste laga middag, och tog snabbt Iris med sig därifrån.
Iris visste inte att hon uppfattade de andras tankar och föreställningar och att de inte ville ha dem avslöjade inför andra. “Så gör man bara inte, så säger man bara inte, du skämmer ju ut oss, förstår du inte det?” sa mamman, och Iris tyckte att det blev ännu vackrare det hon såg när mamman sa sådana saker. “Skämma ut”, tyckte hon lät fint, men hon visste inte vad det betydde. Flickan älskade pinsamma situationer och trodde att andra också älskade dem.
Ingen trodde att hon förstod och ännu mindre att hon kunde hänga med i avancerade resonemang, och det kunde hon vanligtvis inte, eller gjorde hon inte, men ibland hade hon fokus på någon som talade och då kunde hon förstå allting och ofta bättre än de som var ockuperade av sina känslor som spökade i sammanhanget. Männen satt och pratade om svårigheten med att göra rent mjölkrören i relisoranläggningarna. Det blev fett och bakterier och man fick inte ordning på det. Då sa flickan: “Skicka i väg en svam, skicka en spamp, flopp, tjong, tjong.” Hon sa om det flera gånger, rätt ut i luften och visade med händerna. Först var det ingen som brydde sig om henne, men sen var det någon som sa: “Ja, just det!” De andra undrade: “Vad då?” Han klappade flickan på huvudet och sa: “En svamp! Tack!” och rusade i väg. Ett par år senare användes den idén allmänt.
I flickans värld var det mäns ord som blev filmer. Kvinnors ord blev former och färger, som ett konstverk, men mäns ord hade en annan betydelse. Mäns ord öppnade på något sätt himmeln och hon förstod att det fanns någonting mera, något som var utanför det som var här, och hon sökte efter det fast hon inte visste vad hon sökte. Hon kom på att det gick att säga saker, och ibland blev män intresserade och började berätta för henne. Kanske inte så mycket för henne men de pratade gärna för sig själva eller med varandra och då fick hon sitta på golvet vid sidan om och vara med i det skådespel som blev bilder och film för henne.
Flickan älskade dessa tillfällen där några röster släppte ut ord som blev filmer. Speciellt med vissa herrar som talade om allvarliga saker, politik, ekonomi, samhällsproblem. Flickan satt och följde med i vad de sa. Det blev till bilder och filmer. Filmerna kom ut ur männens kroppar och spelades upp framför henne. Så kom de främmande orden, de ord som hon aldrig tidigare hade hört: “räntabilitet”, “kreditvärdighet”, “accis”, de som sades här och nu och for ut i rummet och fick filmen att fortsätta.
De talade om att bilar varit så dyra efter kriget att ingen hade haft råd att köpa dem, men att accisen på bilar skulle tas bort och att industriarbetare nu hade fått mycket pengar över och fabrikerna bara spottade ut bilar. Men det skulle komma en ny skatt i stället för accisen, sa de. När de tystnat berättade flickan för dem hur hon såg förarlösa bilar komma utfarande från fabriken i en kaskad. En efter en ramlade de ner hos olika familjer, barn och vuxna och någon gammal tant, och de jublade och föll varandra om halsen, satte sig i bilen och vevade ner rutorna och så körde bilen i väg. Hon såg också en fontän av pengar, sedlar som sprutade åt alla håll. Sen beskrev hon hur sedlarna styrdes in i gapet på en köttkvarn och togs i skatt, och en skruv som skruvade i väg pengarna rätt in i ett kassaskåp.
Alla tittade på henne, och då blev det vit mjölk, de blev statyer och släcktes ut och så var de borta. Flickan var i det ljusa, hon var glad och var med, hennes värld var befolkad med dem som hade talat. Inte som personer men som personligheter som svävade runt i rummet. Då var hon alldeles nöjd och kunde sitta kvar länge.
Detta dubbla hos flickan, att hon oftast inte förstod men ibland förstod mer än de flesta vuxna, det var obegripligt för omgivningen och det gick inte att förhålla sig till eftersom det dök upp så oväntat och sporadiskt. I ena stunden var hon som en utvecklingsstörd och i nästa stund verkade hon förstå de mest komplicerade sammanhang, som låg långt utanför hennes räckvidd, och en stund efter en sådan lysande tankegång förstod hon inte den enklaste instruktion eller tillsägelse utan såg helt dum och oförstående ut. Vad var det? Var kom det ifrån? Varför hade hon inte tillgång till den genialiteten hela tiden?
Pappan menade att hon bara var underutvecklad och att det fanns något som inte kopplade sig rätt inuti henne, att han inte förstod vad det var och ännu mindre vad man skulle göra för att koppla ihop alltsammans, men han trodde på att det fanns ett nyckelhål att stoppa en nyckel i men att han inte ens hade hittat nyckeln än.
Flickans utveckling följde inga determinerade lagar. Hon kunde stå still i utvecklingen och sitta fast länge för att långt senare kunna allt det han tragglat med att försöka att öva henne i. Hon kunde ha upphängningar som han jobbade med att släcka ut men utan resultat, och sen var de plötsligt borta utan att han gjort något särskilt eller kommit på någon lösning.
Ofta hade hon fokus på sina fingertoppar och lät dem glida över något föremål, ofta luktade hon på det, slickade på det och rörde det för att det skulle bli en bild eller en rörelse i atmosfären. Det blev det ofta och allt kunde bli till de mest oväntade historier. Det var som sagor som spelade upp sig av sig själva med massor av dramatik. Hon kunde stå still med föremålet och bara återupprepa luktandet, slickandet och fingertoppsrörandet så fortsatte skådespelet. Ibland blev det inget och då var det intigt men ibland lyckades det.
Hon satt och fingrade på grus och några stenar. Hon upplevde hur det fanns någonting som var mycket litet och hur det växte och blev hur stort som helst och att det sen blev litet igen och att det var det hela, hela universum, och att det inte fanns någonting utanför det. Och det kopplades ihop med ordet skapelse, att det skapade sig, att allting skapade sig.
Det stod en ek bredvid vägen. Där satte hon sig och pillade loss en barkbit och höll i handen. Hon såg hur det hade sett ut runt eken för länge sen, gles trollskog med gräs på marken och stenar med mossa. Hon såg hur en sten öppnade sig och det kom fram en varelse som såg ut som en trädstubbe som hade ögon och näsa och mun. Och då började också annat röra sig i skogen. Hänglav på en gren blev till hår och då växte det fram en varelse, ett skogsrå. Överallt i skogen växte det fram små varelser, knytt, små grå, barn. Men plötsligt förtätades den lugna stämningen och det kom en oro och alla varelserna blev ängsliga för något osynligt. Alla sökte skydd och ingen visste vad det var som var skrämmande. De som blev allra räddast var barnen som försökte leta sig ut ur skogen för att ta sig hem, men de hittade inte utan snubblade över troll och knotiga rötter. Flykt, flykt, flykt. “Hör du inte när man ropar på dig!” Någon ryckte henne i armen. “Du skulle varit hemma för länge sen!”
Flickan försökte inte på ett målmedvetet sätt uppnå detta, men ibland hände det av sig självt. Flickan blev upprymd, nästan exalterad, och hoppade, studsade och skrattade. Pappan sa långt senare att om det var autistisk hon var så var hon i vart fall ett gladautistiskt barn.
Flickan älskade att lukta på saker. Som liten pillade hon sig i rumpan och luktade på bajset, men den vanan hade mamman bytt ut mot andra, som att lukta på frukt eller något ätbart. Vuxna som reagerade och försökte uppmana henne att upphöra med något hon gjorde blev bara vackra ljusfärgtungor i luften, och hon fångades av deras rörelse i stället för av orden. Ofta slutade hon då tillfälligtvis med det hon gjorde för att det fanns något intressantare att ägna sig åt.
Pappan förstod att Iris luktande var ersättning för någonting. Han försökte ofta att konkurrera ut det genom att hålla i henne, hålla om henne, lyfta henne högt upp i luften, leka tittut, bråka, kittlas. Ibland fungerade det. Hon släppte fokus på luktandet och var med i pappans aktivitet, men ofta återgick hon till luktandet så fort han slutat och då kände han sig misslyckad och uppgiven. Han såg det här beteendet som ett hinder för att få kontakt men samtidigt så såg han det som en hjälp, för när det släcktes ut tyckte han att han fått kontakt med henne. Han betecknade ofta hennes upphängning som lust och begär som styrde sig själva inifrån, och han tog ofta kampen med att släcka ut dem så att de skulle kunna ersättas med någonting annat och då oftast intimitet och relation.
Under skoltiden lärde pappan flickan att fingra på något hon hade i fickan och sen lukta på sina egna fingrar för att inte störa fröken för mycket. Det fungerade ibland men fröken hade en tendens att ändå få fostringsanfall och ge sig på henne. Hon kunde ju inte veta att det kunde vara mycket värre, att det hade varit mycket värre, så när hon tog upp det med pappan brukade han försöka förklara, men han insåg att hon bara tyckte att flickan var knäppare än hon först hade trott och att hon tyckte att han också var knäpp som inte fostrade bort ett sådant odrägligt beteende. Han slet hårt med att inte bli cynisk och kall inför frökens oförståelse och bli lika elak tillbaka som han tyckte att hon var. Han nämnde ofta ett gammalt antikt grekiskt citat: “Mot okunnigheten kämpar gudarna förgäves.”
Flickan stoppade ofta saker i munnen. Från början stoppade hon vad som helst i munnen. Mamman kunde hitta nubb, häftstift, knappnålar och mycket annat i pottan, som hade passerat igenom kroppen. Ofta kom det ut små hårbollar också för flickan tuggade på sitt långa hår. Mamman satte ofta upp håret i flätor för att hon inte skulle tugga men hon kom åt det ändå emellanåt.
Flickan älskade att ha något i munnen, inte för smaken, utan bara för att det var något som kändes. Det kunde vara en sten, gräs, hår eller något annat som fyllde munnen. Hon stoppade det inte i munnen för att svälja men ibland slank det ner och då fick flickan leta rätt på någonting annat. Det kunde också vara att det sved i alla såren under läppen, och det var skönt. Då kände flickan att hon levde och då blev det ljust i hennes värld.
Iris såg en vacker mörkblå sylt på bordet. Hon tog en sked och sylten var alldeles rinnande när hon rörde runt i den. Hon tyckte att färgen var så vacker att hon ville se mer av den. Hon kröp på stolarna med skeden i hand och hällde ut lite sylt i var och en av de vita kopparna. Hon hällde sylten på kanterna så att den skulle rinna ner i kopparna i vackra mönster. Mamman vände sig om och fick se hennes tilltag och blev oerhört upprörd. “Elaka unge! Du vet mycket väl att man inte gör så.”
Flickans farbröder kom in, som de brukade göra vid den tiden. De hörde mammans upprördhet och såg vad Iris hade gjort. En av dem gick fram och ryckte skeden ur handen på henne och lyfte ner henne från stolen. “Gud vad du ställer till för jämnan”, sa han.
En annan sa: “Vad ska man göra med henne?” och så började de upprört att diskutera den besvärliga Iris. Då såg Iris att upprördheten gjorde att de blev ett med sig själva, och då blev det harmoniskt lugnt och fint i atmosfären.
Iris kunde inte skilja på irritation och frustration, besvikelse, aggression och fördömande kontra sorg, verklig rädsla, vrede och glädje. Hon såg inte heller någon skillnad mellan sådana känslor som människor tyckte om att ha och sådana de inte tyckte om att ha. Iris trodde att andra människor var lyckliga när de hade känslor, vilka känslor som helst. Lycka för Iris var lika med andras känslor, och känslor var lika med de andras reaktioner, och när de fanns var hon nöjd. Då blev det så otroligt fint mellan dem; det blev ett slags ordning som ändå inte var förutsägbar. Alla var upptagna av sin upprördhet och ingen brydde sig om flickan. Och då blev det utrymme för henne att gå tillbaka till vanlighetstillståndet. Hon slank in till sin vanliga plats under bordet där hon fick vara ifred. All hennes vanliga kontakt med de andra, att de hackade på henne, försökte uppfostra henne, försökte styra henne, var borta. Då blev det ett sådant läge inom henne att krampen släppte så att hon kunde flyta ut i den anda som var i rummet.
Flickan förstod inte ordet inte. Det ordet fanns inte i hennes värld. Hon hörde bara de andra orden och fick fokus på dem och gjorde därmed precis det hon inte fick. “Gå inte ut i gatan.” Gatan, gatan, gatan, sjöng det i hennes huvud och hon fick se gatan och lockades dit. Inte för att trotsa eller vara dum, bara därför att någon nämnt det.
Då blev mamman arg och ryckte till i henne. Hon kom snabbt tillbaka och mamman grälade. Det blev nästan vita tungor i luften och flickan stod blickstilla och höll andan. Mamman skakade henne en gång till och skrek till henne. “Du är ett hopplöst fall för civilisationen”, och drog henne med sig.
Flickan älskade skolan. Först att få sitta vid brodern dag efter dag och få betrakta alla de vackra scenerier som framträdde, bilder, ord, musik, gymnastik och att sitta i kapprummet med mjölk och smörgås. Hon kunde alla bokstäverna, hon visste hur de såg ut och vad de hette. Det var det hela, sen gick det inte att förstå att det gick att ta ner bokstäverna från sina planscher och sätta ihop dem till något helt annat. Något där man skulle tänka på ett helt annat sätt än A som i apa, B som i banan. Ingen talade om hur man skulle göra för att tänka på det där andra sättet och Iris begrep det inte av sig själv. I hennes värld var bilder bilder och inget annat, de gick inte att göra om.
Flickan lärde sig psalmer. De stod på tavlan och de blev tavlor som hon kunde betrakta. Efter en vecka när fröken suddade ut psalmen som stått under LÅT STÅ så kunde hon den. Hon såg hur bilden såg ut om hon blundade och hon skulle ha kunnat rita av hela psalmen om någon hade uppmanat henne till det och hon kunde både texten och melodin utantill. Hon kunde inte höra på insidan när hon själv sjöng men när hon hörde de andra så kunde hon följa med nästan rätt.
Hon lekte inuti med orden och texterna, och när hon fick följa med farmor till kyrkan sjöng man ibland någon av de psalmer hon hade lärt sig och då kunde hon sjunga med. Någon påpekade alltid att det var lite falskt det hon sjöng. Hon visste inte vad ordet falskt betydde men hon trodde att det var något fint.
Hon kunde läsa upp många psalmtexter men att förstå denne Gud i himmeln och hur han kunde vara far till någon på jorden, det gick inte ihop i hennes värld. Symbolik var inte hennes starka sida om det inte fanns bilder i atmosfären som blev konkreta för henne och det hände inte vad gällde Gud och hans anhang.
Prästen gillade henne och hennes sätt att dramatisera utifrån helt egna tolkningar som hon uppfattade i sin egen värld och som gav en helt annan handling än den som stod i bibeln, som när hon berättade att Jesus som tioåring kom in i stan till ett ställe där det var sexhandel och ställde sig bland kvinnorna och bråkade med männen och sa att de inte fick göra så utan att de skulle gifta sig i stället, och sen körde han ut månglarna ur templet. Farmor däremot tyckte att hon var ogudaktig och syndig och sa: “Så får man inte göra med Guds ord”, och hon hötte med pekfingret och såg sträng ut. Flickan tyckte mycket om det. Då såg farmodern ut som en riktig häxa som Iris sett i en sagobok om Hans och Greta.
Iris hade nu rutin på att gå upp på morgonen, ta på sig kläder, äta och få med sig matsäck, ta av sig i kapprummet och gå in till sin bänk. Om fröken ändrade på något blev hon vilsen men ofta var det helt lugnt och hon var bara med.
Pappan hade lärt henne något helt nytt också. Hon hade lärt sig att skaka på insidan. Tidigare hade det varit så att hennes händer ofta for upp till ansiktet och viftade. Sen hade pappan tränat henne framför spegeln för att få ner dem så att de hängde rakt efter sidorna medan de skakade. Det gick efter mycket övning. Men det störde fröken i alla fall och då sa pappan uppgivet: “Kan du inte skaka på insidan i stället?” Och det upptäckte flickan att hon kunde.
Flickan satt i skolbänken. Det hände något som blev obegripligt och obehagligt. Det ryckte i armarna, brände i insidan av händerna och hon blundade för att koncentrera sig på skakningarna. Sen fortsatte de runt hjärtat, i andningen, i huvudet, inne i benen och armarna. Flickan satt blickstilla, helt koncentrerad inuti och så upphörde det och hon tittade sig omkring och såg hur det såg ut.
Fröken stördes av att hon blundade och satt stel som en pinne. Hon pratade med pappan för hon var rädd att flickan fått epilepsi. Det hade hon inte och det förstod pappan så han lugnade fröken; han visste vad flickan höll på med.
Flickan satt och var med i allt det som hände. Så ställde fröken en fråga till henne. Hon hörde den och visste svaret men det kom inget ur hennes mun. Detta tillstånd inuti henne där inget kopplade ihop sig fast hon visste precis vad det var de ville ha från henne, det var svårt. Det lekte i huvudet och hon ville snurra och dansa. Så var det ett par ögon som riktades rakt på henne. Hon hörde sitt namn. Det blev mörkt och smärtan kom. Hon såg ögonen och allt annat försvann. Det pågick en stund och så försvann ögonen och frågan och allt återgick till det vanliga igen.
Det blev annorlunda när hon fick sin magister för han hade en sådan atmosfär att hon kunde vara med på ett annat sätt. Inte så att hon kunde svara eller vara i den där direkta kontakten, men hon kunde säga och göra saker så att han förstod att hon kunde och det var roligt på ett helt annat sätt.
Att få en mening, tänka på den och berätta för magistern. Att berätta och berätta utan att veta om vad och låta det bli en historia, vilken som helst och att säga den med ord för att någon sitter och skriver, det var så vackert. Det blev som en särskild verklighet och flickan blev glad. Sen fick hon rita av det magistern skrivit och det var roligt. Hon gjorde det så vackert hon kunde. Det blev inte lika men det dög i alla fall.
Flickan väntade på varje dag hon skulle få komma till skolan. Det var som att livet fick en ny substans. Flickan ville vara med magistern eller i hans närhet, och hon lärde sig att inte störa. Hon lärde sig att göra det magistern ville för han sa det på ett sådant särskilt sätt att hon själv fick tänka ut hur hon skulle göra det.
När det var prov fick flickan vara ensam med magistern i ett litet materialrum och det var speciellt. Han pratade och förklarade och så fick hon berätta. Han lyssnade tålmodigt och skrev ibland. Ofta tänkte han på det som provet handlade om och hon kunde se bilder och komma på vad hon skulle prata om. Sen fick hon rita av det han skrivit på ett annat papper som han sparade. Ofta kom hon på viktiga saker just vid dessa tillfällen och det brukade hon prata med magistern om. Han tog sig alltid tid efter skolan och sen måste hon gå hem eftersom bussen gick direkt efter skolan. När hon gick hem brukade hon tala med honom utan att han var med. Hon kunde “höra” vad han svarade eller kommenterade och det var så inspirerande att hon ofta utstötte glädjetjut och vägen hem tog många timmar.
På många sätt var dessa år de roligaste i hennes liv, både i skolan och med flickor och pojkar som hon blivit intresserad av.
Pappan levde hela sitt liv i den vanliga världen, och flickan kunde redan tidigt se att han var helt blind för det som fanns inuti andra människor. Han kämpade hela sitt liv med att få människor som var annorlunda att försonas med sig själva. Men han förstod inte själv det mörka som fanns inom dem eftersom han själv var så ljus. Själv accepterade han flickan utan att någonsin förstå varför hon gjorde det hon gjorde.
En man höll krampaktigt i hästens tömmar, men synbart på samma sätt som någon annan skulle ha gjort. Hästen började svettas och stegrade sig. Flickan sa till pappan: “Hästen blir ju rädd för att farbrorn är arg.” Det enda pappan såg var en häst som stegrade sig. Han kunde inte se den kommunikation mellan mannen och hästen som flickan såg, men han sa: “Vad allt du märker. Ja det kanske är så.” Flickan såg att han själv inte såg detta, men han bekräftade att flickan såg. Han brukade ofta avsluta med orden: “Ja du har verkligen ditt för dig.”
Nästa gång samme man tog tyglarna och hästen stegrade sig, sa någon: “Vad kan det vara för konstigt med den där hästen, så som han bär sig åt?”
Utan att tänka sig för svarade pappan som en självklarhet: “Karln är ju arg, så hästen blir orolig.”
Någon annan sa argt: “Var har du fått det ifrån? Vad är det för dumheter? Vem har sagt det till dig?” De var rädda för allt som var övernaturligt, allt som inte var påtagligt och konkret och som alla kunde se med blotta ögat.
Pappan hamnade i en trasslig situation och visste inte hur han skulle komma ur den utan att avslöja Iris och ändå stå för vad han hade sagt. “Jag tyckte att det var så det såg ut”, sa han. Men så var det inte. Han kunde inte själv se detta men accepterade vad Iris hade sagt.
Pappan skyddade ständigt Iris för den rädsla andra hade för att Iris skulle kunna ha rätt i något av det hon sa, rädslan för att Iris inte bara var vanartig och borde låsas in på dårhus eller institution. Ofta sa han till henne: “Det här kan du berätta för mig, men du får inte säga det till andra.” Men flickan kunde aldrig lägga på minnet vilka saker hon fick berätta och vilka hon inte fick berätta, och själv förstod hon inte skillnaden.
I den lutheranska värld som flickan växte upp i var allt övernaturligt, allt ockult och allt erotiskt förbjudet och fick inte förekomma – om man inte höll tyst om det. Om det avslöjades blev det uschligt och förskräckligt och en stor skam. Människornas stora problem med Iris var att hon ständigt exponerade det uschliga och förskräckliga hos dem. Och för människorna var det först när deras handlingar exponerades som de belades med synd.
“Du drar alla ner i skammen”, var det någon som sa till henne.
I den lutheranska moralen ingick också att vara god, lugn, sansad, balanserad och förnuftig. “Då kan man vila på ett rent samvete.”
Men de kunde inte ens inför sig själva förneka att Iris handlingar flera gånger om dagen försatte dem i affekt, raseri, elakhet. Hennes mamma sa, och menade verkligen: “Du gör mig galen.”
Deras sätt att värja sig mot dessa uppenbara brott mot sin egen moral var att förklara Iris för egen, egensinnad, vanartad. Man tröstade varandra: “Men du behöver ju inte bry dig om det. Det är ju bara Iris.” Och på så sätt kunde man inför Gud bli rentvådd.
Det gick inte för dem att ta Iris på minsta allvar för då skulle deras försvarssystem kollapsa, och då hade de blivit tvungna att granska sig själva. Och det var ingen av dem beredd att göra. Det var mycket enklare för dem att säga sig att Iris var vanartad.
Pappans kamp hela livet var att fortsätta att ha förståelse för all denna okunnighet runt sig. Han visste inte vad det var han själv bar för visdom inom sig, men han visste att detta att anta de värderingar och se på människor som folk vanligen gjorde, det var inte hans melodi. Att dela in folk i bra och dåliga, värdefulla och värdelösa tyckte han var ett så simpelt sätt att komma undan att själv behöva brottas med problem att han tyckte synd om dem som inte tog vara på livets hemligheter bättre. Den enda tröst han fick i den bedrövelsen var att flickan så småningom faktiskt lyckades tackla den vanliga världen, även om hon gjorde det på ett krångligt och ovanligt sätt, och han blev mer och mer nöjd ju mer han märkte att hon utvecklades på sina egna villkor och klarade sig bra. Och när hon senare i livet började arbeta med missbrukare, kriminella och psykotiska människor gladde det honom djupt att hon tog vid där han slutade.
Utanför det vanliga, i det riktiga
(Iris sätter ord på sina inre upplevelser)
Det yttre livet – det som man vanligen tänker på när det gäller livet, vad de flesta är överens om, att äta, sova, gå i skolan, bilda familj och leva i civilisationen – värdet av det var jag omedveten om under mina tio första år i livet. Jag kallade detta för den vanliga verkligheten eller den vanliga världen.
Jag hade en annan hemvist där jag kände världen. Det var ett tillstånd som var ljust och färgstarkt och där var jag mig själv överallt, och som jag kallade för Ute eller den riktiga verkligheten eller den verkliga världen eller det immateriella.
Jag var över trettiofem år när jag började sätta ord på mina upplevelser i den riktiga verkligheten. Jag träffade en vän, Göran Grip, som ställde frågor som gjorde att jag kunde berätta om den verkliga världen. För mig hade den verkliga världen varit lika självklar som att andas men nu blev den helt plötsligt något som var mycket rikare än så. Han stimulerade mig att komma ihåg och berätta och jag ska försöka att förmedla en bråkdel från den riktiga verkligheten. Från ytterligare ett perspektiv berättar jag om Iris barndom.
Jag satt på gungan. Först gungade jag väldigt högt och fick hög fart och bara följde med i den ljuvliga gungrörelsen. Gungan fick sakta av och då uppstod en rörelse som gjorde att jag själv lirkades loss från Iris. När jag väl på så sätt hade kommit loss inuti räckte det med att jag såg ordet “Ut” för att flyga i väg, fara upp, komma ut i atmosfären.
Där fanns mina två vänner, Slire och Skydde. De var liksom jag väsen. De var svep som kunde förflytta sig hur som helst. Vi var som vackra sidentyger som fjäderlätt svepte genom universum.
De var pojkar även om de inte såg ut som vanliga pojkar. Slire var ljus och var lätt i sinnet och kunde hitta på vad som helst som vi andra kunde hänga med på. Han älskade att leka och dra med oss i lekarna. Skydde var mörk, mera allvarlig och mycket klok. Han förmedlade en massa vetskap och fyllde i det i lekarna. Jag själv var bara med.
Iris satt kvar på jorden och jag själv var med Slire och Skydde, men ibland kunde något, min uppmärksamhet, vara mitt emellan och se båda. Det var lustigt. Själv ville jag helst vara kvar i svepet tillsammans med Slire och Skydde, men alltid var det något som gjorde att jag drogs tillbaka till Iris. I Iris blev allt så svårt. Det som var så lätt i mig själv trasslade till sig i den vanliga världens verklighet.
Den riktiga verkligheten är som vinden, är vinden. När vinden blåser känner man den eller ser effekten av den i trädens löv och hör dem rassla, man kan känna dess fläkt i ansiktet och kan vara viss om att vinden finns. När det är lugnt känner man den inte men vet ändå att vind finns, och man vet att den kan explodera i en orkan när som helst.
Det finns inget som är sant eller falskt i mina upplevelser, de är bara fenomen som upplevs. Lika lite som man kan säga att vädret är sant eller falskt kan man säga att upplevelser av det immateriella – av den riktiga verkligheten – är sanna eller falska, de bara är. Det går att berätta om dem för den som har ett öppet sinne. Somliga kan se den immateriella världen och vet något om den, andra inte.
Många sa om mig att jag måste vara psykiskt sjuk som hade sådana fantasier, som de kallades, men Far sa att jag kunde skilja på det som han kallade den yttre verkligheten och det som var inuti mig, om han bad mig göra det. Jag gjorde inte det med någon automatik men jag visste alltid om det jag var med om var i det vanliga eller i ute i det riktiga.
Denna inre upplevelse som jag kallade för den riktiga världen skiljer sig från den vanliga världen främst genom att jag i den världen på vetskapsnivå kunde mycket mera än vad folk i allmänhet förstod. Mitt problem var trefaldigt. Dels kunde jag inte förmedla min vetskap i den riktiga världen till den vanliga världen, dels förstod jag inte att andra inte var medvetna om den riktiga världen, och dels var jag inte själv delaktig i den vanliga världen. Det ledde till att människor i min omgivning betraktade mina upplevelser som “fantasier” som var obegripliga och som skrämde dem. Far lärde mig att jag inte fick prata om den riktiga världen var som helst och hur som helst, utan att det skulle vara och förbli en inutivärld. Jag sa “Ute” om den världen och han sa “inuti” om den, men jag visste att det var samma sak så det spelade ingen roll att den hade olika namn. Jag förstod inte i vilka sammanhang jag inte fick prata, så jag svamlade på hela tiden och därmed lyssnade ingen på mig.
De flesta människor betraktade det jag sa som oväsentliga fantasier som man inte skulle bry sig om att lyssna på för det var ändå inte verklighetsförankrat. Somliga blev också rädda och kände obehag och bad mig vara tyst och sluta prata på det sättet. Jag förstod ingenting. Jag kunde inte fatta hur detta kunde vara något farligt, något som man inte skulle vara i. De som sa så uteslöt jag ur min värld eftersom de inte kunde acceptera den riktiga verkligheten, den som var mitt liv.
Farmor sa: “Sluta prata om de där dumheterna. Gud hör och ser allt och han straffar dig.” Men jag visste att så var det inte i den riktiga verkligheten. I den riktiga verkligheten fanns det mening i allting, hur fel eller hur rätt det än var i den vanliga verkligheten. Och detta var ingenting man skulle anpassa sig till utan det handlade om att vara i kontakt med den riktiga verkligheten, och då fick man hjälp av den att vara okej i den vanliga verkligheten. Även om en människa var aldrig så svart och gjorde aldrig så många dumma saker i den vanliga verkligheten var hon inte ond. Utan hon var blind och gjorde desperat det enda hon kunde för att överleva: stjäla, slå ihjäl, ljuga.
Paradoxen att jag i det inre hade en så stor rikedom som inte var förmedlingsbar samtidigt som jag var så okunnig och intig i den vanliga verkligheten och att jag inte heller kunde meddela mig, gjorde att jag tedde mig underlig för omgivningen. Det gick bara inte att förstå varför jag till exempel så ofta skrattade.
Det handlar om det primära tänkandet. Det primära som föregår det sekundära. Det primära tänkandet sker utan ord och meningar; det är ett slags vetskap som redan är fix och färdig och som kan visa upp sig igen och igen i olika skepnader men som aldrig med någon automatik övergår i ord. Det primära är det som gäller när inget annat gäller. Om man ska förmedla det primära tänkandet till den vanliga verkligheten måste man hålla framställningen i en form som passar just i den tid och på den plats man råkar leva. De som man vill berätta för har ett språk som redan är färdigformat, de har sociala normer och kulturella ritualer, bestämda åsikter om vad som är rätt och fel, om vad som finns och inte finns. Detta leder till att det primära tänkandet när det förmedlas till andra blir inskränkt, stympat och instängt i en speciell tidsbunden och kulturbunden fålla.
Det primära är ett och detsamma samtidigt som det hela tiden förändras. Det som är detsamma försvinner inte även om det förändras. Allting finns hela tiden och hänger ihop fast det ständigt förändras. Ingenting står stilla, för då är det dött, utan allting rör sig för det är så livet är. Det är det som är det levande och det som människan känner som levande trots att hon hela tiden strävar efter det döda, att det är det döda som har status och som hon vill uppnå fast livet, det levande, då går förlorat.
I min värld såg jag på berättelsen om paradiset. Paradiset var detta som var ett och detsamma, och det som kallades helvetet var inget annat än det som rörde sig, det som var livet, det som var det ofullständiga som gjorde att paradiset fick liv. Paradiset finns hela tiden också, även om det är i ett inferno av rörelse, och i det rörliga finns ofullständigheten, det nerbrytande som till exempel sjukdom och död. Kampen är till för att livet ska bli levande och den går inte att ta bort på något annat sätt än att utkämpa den tills det blir frid, och då startar den på nytt i ett annat fält, för sådant är det levande livet.
Massor med strider är bara ego och är bara till för att vinna något i det sekundära och hör inte ihop med den riktiga kampen. Det var söndag och ungdomarna hade lov att cykla ner till sjön och bada. Som vanligt uppstod en kamp om den av våra cyklar som ansågs vara en aning mer lättrampad än de andra. Min bror och ett av sommarbarnen slogs ständigt om den. Detta var en ren egostrid, en statusstrid som för mig var helt obegriplig. Striden handlade inte alls om den lättrampade cykeln utan om att vinna och härska. Det var en strid som inte har ett dugg att göra med den verkliga kampen.
I den riktiga kampen vinner alla frid för ett ögonblick, i den vanliga egokampen är det en som tror sig vinna och andra som tror sig förlora. När någon vinner på någon annans bekostnad har båda förlorat. Det är som när man kissar på sig, först blir det varmt och skönt och strax efteråt blir det kallt, vått och äckligt.
Denna dimension, den riktiga verkligheten, saknar konkret förankring i vår civilisation. Den går inte att omvandla till sekundär för då går den förlorad. Det immateriella leker tafatt med den vanliga verkligheten och har hjärtligt roligt. Ofta finns det hos människor inte en tanke på denna värld. De ägnar sig åt det materiella och det som ger resultat. Hur många tänker på att det är ett under, en fröjd att det finns något att äta? De flesta tänker på vad i fridens namn de ska ha till middag i morgon och vad de ska välja. Ofta väljer de utifrån vad det kostar och glömmer alldeles bort att ta reda på vad de själva önskar. Det är en helt annan process och den processen odlar inte det immateriella.
Det är bra att vi i vår civilisation har det så bra att vi inte behöver tänka på det existentiella men samtidigt gör det att vi blir förytligade och inskränkta, och det är inte särskilt roligt. En rikedom går förlorad och den kan inte ersättas med något annat.
Olika religioner stjäl ur den riktiga världen och tar patent på det, och så får man inte göra. Den riktiga världen är allas, och alla kan ha direkt kontakt med den, och den kan inte öronmärkas så att ett visst förhållningssätt innebär att man är kristen och ett annat att man är muslim, eller buddist, eller sikh. Det går inte att ta copyright på det primära. Religioner lurar människor att tro att livet, det ofullständiga, är synd och elände och att man ska vänta tills man kommer till Gud och paradiset efter döden, och att det ska bli så bra då. Det är att luras eftersom allting finns hela tiden och det enda som ändrar sig är om jag själv är hälld i en kropp så att jag är levande här och nu eller inte.

*

Jag sitter på gungan. Det är sommar och varmt. Solen glittrar genom bladverket. Strålarna letar sig ner genom löven och jag ser vattendroppar i gräset. Det är dagg denna tidiga morgon och jag blir glad inuti. Inget av gårdens andra barn kommer att vakna så här tidigt och störa mig.
Först gungar jag väldigt högt och får hög fart och bara följer med i den ljuvliga gungrörelsen. Det känns som att flyta genom luften. Vinden sveper om mig och det kittlar i magen. Jag hör det lätta knarret i trädet och prasslet i löven. Jag blir varm i hela kroppen och låter gungan sakta stanna.
Stilla, stilla, alldeles stilla. Jag känner min kropp. Det börjar pirra i tårna och fingertopparna. Behaget sprider sig i hela kroppen. Snart är jag inne i en slags berusning och lossnar varsamt från Iris. Jag går Ut. Sakta vänder jag mig om och ser Iris sitta där hon sitter. Det är lugnt. Iris ler. Det är frid. Hon ser ut som om hon sitter där och har sjunkit in i en djup fundering. Jag är Ute.
Först åker jag omkring lite planlöst. Jag svävar några meter över marken. Jag tittar in i huset och ser husets folk i köket. Jag far över gårdsplanen och möter världen. Jag vet och känner allt, och ändå känner jag inget. När jag är glad vet jag det men jag känner ingen glädje som i den vanliga kroppen. Jag vet om alla mina känslor, nej inte bara mina känslor utan alla känslor, alla känslor som kan finnas, men det är som om jag bara tänker dem, utan att känna dem. Min fysiska kropp är för sig på något sätt, och jag själv är något annat, något immateriellt, men ändå en kropp. Denna immateriella kropp är likadan som Iris fast genomskinlig, som en form av ljus. Den har allt som Iris har, men den syns inte om den inte på ett eller annat sätt framkallas av närvaron. Den immateriella kroppen är som osynligt bläck, som finns där hela tiden, men som bara syns när det värms upp. Även den immateriella kroppen är för sig och jag själv är närvaron, och närvaron kan lämna den immateriella kroppen och befinna sig mellan den och den materiella kroppen som fortfarande sitter i gungan. Det är så behagligt att vara Ute, allt är uthärdligt och det finns inget hotande. Jag kan inte gå under vad som än händer. Här finns jag och det är evigt, oändligt, och allting på en gång.
Efter en stund blir min immateriella kropp till ett svep, som en slöja av sidentyg som kan svepa genom den riktiga världen. När man är i den riktiga världen kan man obehindrat glida genom föremål och levande varelser i den vanliga världen. Det är bara människor man inte får röra vid för de kan bli obehagligt berörda och rädda.
Två välkända figurer syns. Vi möts. Det är Slire och Skydde. De kommer närmare och närmare, och vi är tre. Vi ser på varandra, bildar en ring, flyter fram runt, runt och bara är. Vi talar inte med ord som vanliga gör för vi ser varandras tankar. Vi kan bolla med tankar hur som helst, gömma dem och vända på dem så att de andra får gissa dem som gåtor. Vi kan vränga dem ut och in och låta dem få en helt annan betydelse. Två väntar medan den tredje gömmer. Ibland blir det heltokigt och tokroligt.
För mig betydde ordet videkissar katter som kissade. Jag slänger i väg det ordet till Slire som tar det och vänder och vrider på det: kattpiss, kissekatt, kvistkatt, kattkvist, vidja, ris, kvist. Han kastar orden till Skydde. Skydde lämnar ut hela meningar: Katten pissar på busken. Kvisten piskar katten. Kissen är i skalet. Skalet sitter på kvisten. Jag säger Videkatt och ser hasselkvisten och skalet och den ludna knoppen. Slire och Skydde far omkring kors och tvärs och bugar sig för att markera att jag är på rätt spår. Och när jag ser att den ludna knoppen är videkissen stannar de upp och dallrar och vibrerar för att visa att det är färdigt. Jag har lärt mig att videkissar inte är katter som kissar.
Anders, min farbror, kommer gående från ladugården på väg till sitt rum. Små melodislingor och en finklädd kvinna kommer ut i atmosfären. Han tänker på dansen som har varit på lördagen och längtar efter dansen nästan lördag. Dansen är det han oftast tänker på. Slire kastar ordet videkatt till mig och uppmanar mig att kasta det på Anders. Vi far fram till Anders och väntar på det rätta ögonblicket. Så länge ingenting kommer ut från honom, ut i atmosfären, måste vi vänta. Men precis när ljust guldröd, lite glittrande glädje kommer ut ur honom är det dags. Jag kastar in ordet videkatt i honom. Han är kvar i sin bild av dansen, men plötsligt dyker det upp en buske. Han slår bort den för att kunna återgå till sitt behagliga sinnestillstånd. Jag väntar till nästan tillfälle. En leende kvinna som säger Ja tack till dansen kommer ut i atmosfären. Jag kastar in ordet videkatt igen. Den leende kvinnan suddas ut av en buske. Han blir irriterad och fräser och mumlar. Så håller jag på ända tills hans tankar är fulla av hasselbuskar. Dansen är borta och han har glömt vart han var på väg och det enda som finns kvar i honom är ett snårigt, risigt trassel. Han stannar upp och svär för sig själv och försöker komma ihåg vart han var på väg. Tvärt vänder han på klacken och går tillbaka till ladugården.
Så ändrar leken form och handlar om vad vi ska göra i världen. Slire har alltid idéer. Han vill helst göra allt på en gång men så blir det ändå en sak i taget. Han är ivrig och otålig. Han har ljusblå ögon som ständigt glimmar. Skydde är mörk och har bruna allvarliga ögon. Hans ögon rymmer vemod och klokskap, som om han visste allt om världens elände, men ändå tror på livet. Han är varm och trygg och eftertänksam. Jag älskar honom för att han hjälper mig att samla ihop mig. Jag vet att när jag är med Slire och Skydde är livet helt och riktigt. Då förstår jag allt, och inget är obehagligt. Allt är upplyst, ingenting är fel och knasigt, och det är som att all längtan och saknad försvinner. Allt som gör ont finns i Iris kropp och är inte här nu. Jag själv vet att det finns men det gör inget, allt är precis som det ska vara. Andra människor, speciellt de som är rädda, har en förmåga att säga och göra saker mot mig och med mig som blir smärtsamma i min kropp. Det blir som en outhärdlig brand, som om jag sprängs, som om hela kroppen trasas sönder. Då kommer hysterin, jag skriker, sparkar, biter, slänger mig på marken, bankar huvudet och försöker få stopp i kroppen. Det går oftast om jag får vagga en stund. Då kommer jag Ut, och då är världen bra igen.
Vi far omkring, tumlar runt, leker rebus med tankar.
“Ingenting”, slänger jag i väg.
Slire snappar upp ordet och säger: “Om man säger ingenting så måste det finnas någonting som är runt omkring ingenting, för annars finns inte ingenting.”
Skydde säger: “Ingenting kan också vara ett resultat. Om ingenting är resultat är det någonting som man har trott var någonting och som sen visar sig ändå inte vara någonting och då är resultatet ingenting.”
“Resultat är det som blir kvar när alltsammans är klart”, fortsätter Skydde.
“Nej resultat är ingenting som blir kvar. Resultatet fanns ju bara precis då. Sen försvinner det också.”
“Vad är det för mening med att prata om resultat om det inte är det som blir kvar?”
“Det kan man prata om ändå, det är bara att man stoppar upp någonting i ett visst ögonblick och det är då man kan kalla det för resultat.”
Och så börjar vi på en ny slinga.
“Barndom.”
“Barndomar.”
“Dömda barn.”
“Fördömda barn.”
“Berömda barn.”
“Barnsbörd.”
“Men vad är det?”
“Barnet är en börda när man bär det.”
“Nej, nej, nej, barnsbörd är att ett barn föds”, rättade Skydde.
“Att födas.”
“Att bli född, vad är det?”
“Det är att man dimper ner på jorden.”
“Var då ifrån?”
“Jamen det vet du väl att pappan har en del och mamman har en del.”
“Men då dimper man väl inte ner på jorden?”
Vi far högt upp så att Iris ser ut som en pytteliten prick och dyker ner så att hon blir stor som en jätte och så tillbaka så att hon blir normalstor igen. Upp och ner, upp och ner. Vi jagar varandra och fångar varandra, tumlar runt, gör oss till bollar och drar ut oss till långa streck. Ibland fångar Slire upp en tanke från någon på jorden och kastar den till mig.
Mina två farbröder går över gårdsplanen och pratar om stjärnor och planeter. Det har just varit solförmörkelse. Slire dyker ner och kommer tillbaka med ordet planet och slänger det till Skydde.
Skydde gör en massa bollar av det och slänger bollarna och ordet planet till mig.
Jag far i väg en bit och hystar i väg bollarna så att de bildar ett scenario och frågar: “Vad är det här?”
Då får jag se hur bollarna far i väg och ser ut som en måne och en sol och en jord. De rör sig omkring varandra. Vi far alla tre mot bollen jorden och rätt in i den.
“Här är en planet”, säger Skydde.
Jag begriper något som jag tidigare inte förstått och det är så roligt att lära och lära och lära.
I den vanliga världen hade jag en gång sett en skylt utanför ett hus där det stod “Till Salu” och jag hade sett samma skylt i Kalle Anka. Jag läste fel och trodde att det stod “Till Saul”. Saul visste jag vem det var för farmor hade berättat för mig om kungen i bibeln. Men jag kunde inte begripa varför de där husen var till honom och varför det behövde stå på en skylt. Jag hade frågat en av mina farbröder varför det inte lika väl kunde stå “Till Paulus” på skylten, men han hade bara blivit irriterad och svarat: “Vad är det du dillar om!”
Nu far Slire i väg och fångar själva ordet från skylten: “Till Salu” och kastar det på mig. Jag fångar det och ser hela historien om Saul som farmor har berättat. Då ger han mig impulsen att kasta ordet vidare till Skydde. Skydde kastar det tillbaka på mig och då kommer det rätt. Saul blir Salu och salu betyder försäljning. Huset som varit till Saul blir till försäljning och jag förstår att vem som helst kan få köpa det.
Allt är så klart och lättfattligt när Slire tänker det. Skydde visar mig tanken på ett annat sätt och jag vet att det finns bara ett svar.
Slire säger, lätt och barnsligt: “Solen värmer och lyser.”
Jag blir medveten om att solen värmer och lyser.
Skydde säger: “Men det finns fler hemligheter. Den kraft som kommer från solen, den kan människan ta hand om så att hon kan använda den när det inte är sol. Och det kallas för energi.”
Vi är inne i vetskapen en stund.
Skydde pekar på Iris där nere. Återvändandet är oåterkalleligt. Jag är motvillig och försöker stanna kvar, jag vill inte tillbaka, hör inte hemma där, jag hör hemma här. Han föser mig varsamt mot Iris och visar att kroppen behöver någonting. Han visar att jag är välkommen tillbaka igen när jag vill, men att jag nu måste tillbaka. Iris rycker till och så är världen vanlig igen.
Men innan jag återvänder för gott måste jag retas lite grann.
Jag hoppar in i Iris kropp och tittar på den andra kroppen, den genomskinliga. Sen hoppar jag tillbaka till den genomskinliga kroppen och ser Iris kropp sitta i gungan. Ibland är jag mitt emellan Iris kropp och den immateriella kroppen, och det är som att bara vara ett medvetande, en närvaro. Det går inte att stanna kvar i det tillståndet utan det är bara en övergång men i den är det en annan lättnad än i kroppstillstånden. Skydde visar igen att jag måste tillbaka till Iris.
På gården finns några favoritställen. I Iris värld finns ett ständigt sökande efter dem. Gungan, dasset, i ladan på olika sitsar till hästredskapen, under hissen där det blir ett tomrum i halmen, under prästens skrivbord i ytterrummet, under bordet i köket, i köksskåpet, i smedjan bakom städet, i gluggen i kyrktornet.
Dessa ställen har fått en särskild mening. Det är fredade ställen där jag enkelt kan komma Ut. Jag kan gå Ut på andra platser också men då krävs det en massa ritualer och förberedelser. Jag kan också hitta sådana tillåtande platser på nya ställen jag kommer till.
De utgör en karta, ett mönster som går att följa och befinna sig i. Det går inte att gå Ut om någon annan är närvarande, men då finns det alltid någon annan plats på kartan som det går att komma till. Kartan är ett mönster, en lista som finns i Iris huvud och den kan jag plocka fram och titta på. Vid varje tillfälle när det blir intigt och tomigt i den vanliga världen kommer kartan fram och styr stegen mot någon av dessa platser.
Det sades ofta att Iris var ett märkligt barn som kunde sitta timme efter timme på en och samma plats och bara se frånvarande ut och göra ingenting. Det var inte normalt. Barn skulle vara med andra barn och leka och inte sitta och drömma.
Det är höst. Solen skiner och det luktar mogen säd. Bakom ladugården står den gamla hästrivan. En sådan man använder för att skrapa ihop höet i strängar för att det ska gå lättare att stäcka det.
En gång när jag satt och körde den for jag ut i … Det var inte det jag skulle berätta, men nu blir det den historien ändå.
Hästrivan har en skålad sits som sitter på ett kraftigt plattjärn och som kan guppa upp och ner. Jag älskar att sitta på den för det gungar så härligt. Hästen passar också att sitta på för han går och då rullar det hela tiden.
Vi har fyra hästar, Svea, Doris, Blända och Kokterågen.
Kokterågen kallas så för när han var liten fick han jäsning i magen och då kokte man råg och gav honom för att han skulle kunna prutta ut jäsningen så att magen inte sprängdes. Det lyckades och han överlevde men sen gick det inte att kalla honom något annat.
Svea är äldst av hästarna. Hon är lömsk och kan bitas när som helst. Ingen av hästarna är förtjust i Iris utan kan ge henne ett tjyvnyp när de kommer åt, men annars är det bara Svea som bits. Blända är yngst, piggast och snällast så henne kan man sätta Iris på utan alltför stor risk.
När Iris kommer i närheten av någon av hästarna brukar de börja svettas, lägga öronen bakåt, slå med huvudet och stampa med foten. Fältet runt dem dras in en bit och blir mörkare. Iris gör ingenting men ändå reagerar de så. När Iris stått där en stund släpper hästarnas reaktioner och de blir som vanligt igen.
Det är veckan före midsommar och stekhett. Höet ska bärgas fortast möjligt och då ska det först vändas med hövändare och sen rakas ihop med rivan. Det är anstid och alla på gården ilar snabbt i ett ovanligt tempo. Det blir lustiga figurer i atmosfären, för i vanliga fall är det ingen som rör sig snabbt i min närhet, jo mor, men det är en annan sak. Tillvaron färgas av en massa ljus och ljud som rör sig och slingrar sig om varandra och bildar vackra figurer i luften.
Iris sitter på Bländas rygg och en av farbröderna på sitsen. Det kommer ett ryck för varje gång som rivan lyfts i luften och släpper det ihopdragna höet. Så försvinner jag från den vanliga verkligheten …
Slire och Skydde blir synliga. Vi är svep och leker “snurra kring hästeben medan hon går”. Det går till så att vi försöker flyta så nära hästens ben som möjligt utan att gå igenom någon del av dem. Det är inte helt lätt för hästen rör sig hela tiden och vi ska flyta så nära som möjligt. Vi vet att vi inte får nudda hästens hud för då blir hon rädd, börjar svettas och kan skena. Dessutom viftar hon med svansen och manen för att få bort alla bromsar och blinningar som försöker äta på henne. När vi är nöjda med den leken förflyttar vi oss till hästrivan.
På hästrivan är det långa spröt som sitter tätt, och de är böjda i halvcirkelform som på en kratta. De drar ihop höet och sen släpps det genom att hela sprötdelen far upp i luften. Vi kastar oss framför spröten och låter oss rulla runt med höet som håller på att samlas under spröten. Sen gäller det att snabbt haka fast i något spröt, följa med det upp i luften så att man inte blir kvar i det avsläppta höet. Sen ska man släppa ner sig igen och rulla runt med nästa vända. Så håller vi på i timmar. Det är så roligt. Det går att variera på olika sätt och vi leker ett slags Följa John.
Den här gången är det Slire som leder. Jag följer. Men det är inte roligt att bara följa efter Slire. I den verkliga världen kan jag alltid se vad Slire eller Skydde tänker göra, och de kan inte dölja sina avsikter för mig. Så för att det ska bli spänning i leken måste Slire avsiktligt låta bli att på förhand tänka ut vad han ska göra, för i så fall skulle jag direkt veta det och då skulle leken bli alldeles för enkel. Slire sträcker upp händerna för att ta tag i hästrivans spröt och följa med dem just som de åker upp. Jag sträcker också upp mina händer. I sista ögonblicket ändrar han sig, låter bli att ta tag i spröten och stannar i stället kvar i den hopräfsade hösträngen. Om jag följer med spröten upp har jag förlorat, så jag måste själv blixtsnabbt hejda mig och också stanna kvar i hösträngen. Jag får försöka finna ut hur man ska göra, det är så härligt och jag vill hålla på i evighet men …
Hästen stannar. Iris känner ett par starka armar ta tag i henne och lyfta ner henne. Farbrodern säger: “Men Iris, har du kissat nu igen utan att säga till. Varför kan du inte vara som andra barn och säga till när du behöver kissa så att jag kan stanna?”
Iris svarar: “Jag lekte med Slire och Skydde.”
Farbrodern: “Du och dina fantasier, tänk om du ändå kunde lära dig det som vartenda småbarn kan så man slapp allt extra besvär som man får med dig.”
Iris berättar ofta om sina upplevelser och använder alla de ord hon samlat på sig, och hon tycker att hennes upplevelser och berättelser är verkliga, men ofta talar människor om för henne att hon minsann har “sitt för sig” och att det bara är en massa fantasier och att det är något underligt med denna unges konstiga berättelser som man inte begriper ett skvatt av.
Med tiden får Iris sitta på hästryggen med den obemannade hövändaren bakom sig. Det är risk för regn och alla vuxna behövs för att få in skörden innan regnet kommer så därför är det ingen som har tid att sitta på sitsen. Hästen kan sin rutt men vägrar att gå om ingen håller i tömmarna. Men om Iris sitter på ryggen så går hästen. Hästen vänder själv och går fåra upp och fåra ner, så trots att Iris är ovetande om vilken nytta hon gör sitter hon gärna på hästryggen.
Jag tittar ut över världen. Bortanför åkern växer säd. Den är grön och böljande som om den vore ett vatten. Jag dras dit. Jag flyter med i den vajande rörelsen. Det susar i öronen, vinden stryker mot mitt ansikte, lätt, lätt far jag fram över fältet. Luften blir skimrande som en hägring och den är blå. Det är som att allt är silverfärgat, glänsande, lysande, och det glittrar och glimmar.
Så dyker mina väsenvänner upp. Den ene kommer från ena hållet som en liten tyfon, den andre från andra hållet som ett långt svepande streck. På ljuset ser jag vilken som är vilken: tyfonen är mörk, det är Skydde, svepet är lingult, det är Slire. De kommer svepande i det böljande gräset och jag hakar på dem. Vi far i väg alla tre och det är som att susa fram i en bergochdalbana. Vi far fram sida vid sida med utsträckta armar och ben. Vi låter svepet beröras av det gröna sädgräset och det kittlar skönt. Världen är öppen och vi är inne i den. Att hissas upp och slungas ner, hissas upp och slungas ner i en kittlande härlig rörelse gör att vi tjuter av förtjusning och så …
En röst hörs: “Vad skriker du för, du skrämmer ju hästen. Har du blivit biten av en broms eller nåt?”
Det är en av farbröderna som hör mig och blir orolig. Iris tystnar och hästen lunkar vidare med Iris på ryggen. Det tar inte många minuter förrän någonting annat kommer in i hennes synfält och då går hon ut i det.
Så försvinner den vanliga världen och jag är Ute igen. Vi far upp bland molnen. Det är små ulltottar som det går att fara rätt igenom. Inne i dem blir ljuset annorlunda för där finns inte något solljus. Ofta svävar vi ovanpå småmoln och rullar ner från dem och flyter ut i solljuset.
Iris ramlar av hästryggen, rullar ner på marken och blir liggande. Blända stannar och står och skrapar med foten. En farbror kommer fram. “Vad gör du som ramlar av hästen? Somnar du?”
Jag berättar att jag just rullat ner från ett moln och att det var så mjukt att tippa att jag inte kunde stoppa och jag glömde att jag skulle upp igen.
“Sitt nu ordentligt och drulla inte ner någon mera gång, vi har inte tid med sådant här.” Han går och snart är jag åter på väg in i den riktiga världen.
Vaggande, vaggande fram i stilla lunk, världen förändras, det är som att bli omsluten av luft och buren i väg. Allt omkring mig får en annan betydelse. Blända blir skimrande. Jag ser henne gå lugnt och tryggt, men det är som om hon svävar en bit ovanför marken. Hon blir genomskinlig, som en sagohäst. Jag tittar på min immateriella kropp. Den dansar runt, virvlande runt, runt som en liten tyfon. Det ser lustigt ut. Tyfonen börjar som en liten grå sträng längs marken och vidgar sig till en cirkel. Jag är mitt i den. Den immateriella kroppen är som ett ansikte som står stilla och bara strålar och har en tunn skir kåpa kring kroppen. Kåpan snurrar runt på samma sätt som tyfonen. Allt annat står stilla. Det är ljust, ljust och blått, vackert och betagande. Tyfonen sveper fram över landskapet och landskapet ändrar hela tiden karaktär. Stundtals är marken platt, ängar och åkrar med en och annan björkdunge. Så blir det stora mörka skogar, berg och dalar, mycket djupare färger och mera mörkt allvar. Så kommer havet och klipporna, det skimrar och glittrar i alla subtilt rödlila färger man kan tänka sig. Det är lätt inuti och kroppen skrockar nöjt. Någon ropar: “Iris, Iris, var är du? Du ser ut som ett spöke, var är du? Har du försvunnit helt och hållet?” Swipps, så är jag tillbaka igen i Iris. Någon spänner ifrån Blända och hon hittar själv hem.
Jag sitter kvar på hennes rygg. Jag hör att någon visslar och sjunger. Det blir en massa ljustungor runt om mig. Det blir vackert och det bildas en massa mönster. De försvinner och jag blir nerlyft från hästen. “Gå in med dig till köket, det är mat.”
Iris står där hon står och fattar inte att det har med henne att göra, det som kommer ur farbroderns mun. När han ställt in hästen börjar han gräla på henne för att hon fortfarande står kvar. Det blir mörka, djupare färgade ljustungor omkring honom, och hon står och tittar. Så kissar hon på sig igen. Det blir varmt och skönt omkring benen och det är som att lyftas upp i luften en bit. Hon bara står där och känner på det. Farbrodern blir mycket arg, och ljusmönstret blir ännu mera fascinerande. Han slutar tvärt, tar tag i hennes arm och släpar med henne in.
Han säger: “Det olyckades igen.”
Mor tar med Iris in i tvättrummet, och med hårda händer plockar hon av henne alla kläderna. Hon muttrar hela tiden att Iris har hon ingen hand med, att hon inte ens lyckas lära henne att säga till när hon ska kissa.
Folk är så konstiga, de håller på med en massa saker och de försöker få mig att göra likadant, men jag vet aldrig vad eller hur, bara att det är en massa personer som är där, som är i vägen ibland, som är roliga ibland, som gör att min värld blir ljus. Människorna, liksom djuren, har en särskild dynamik, en kraft som rör sig och fyller mig på ett annat sätt än tingen. Tingen står stilla och de har också ett ljus omkring sig, vissa tilltalande, andra meningslösa, men de bara står där och är en orörlig bild som oftast är ointressant.
Runt om mig finns det så många färger att min tillvaro ständigt fylls med nytt stoff, utan att jag behöver göra något för det.
Mor ska tvätta mig före maten. Ofta kommer jag in och är helt nersmutsad. Jag har rullat mig i lera, badat med kläderna på i dammen med nate som nu sitter fast i de blöta kläderna, grävt ner mig i trädgårdslandet, eller som nu, kissat på mig. Hon lider av att se mig. Mitt vita hår är klenigt, tovigt och spretar åt alla håll. Hon ställer mig i baljan i källaren och öser vatten på mig.
Stående där med ljummet vatten rinnande över mig blir världen full av glitter. Det är som att hamna bland stjärnorna. Jag sveper runt och fångar en del, slänger i väg dem igen och, och …
Slire kommer åkande på en raket och Skydde dalar ner som om han hängt i en fallskärm. Jag fångar små stjärnor, slänger i väg dem, fångar dem igen. Vi börjar fånga och slänga de små ljusknippena, och de bildar trådar på himmelen. De blir mönster. Strålarna är runda och vi kan åka på dem. Dra oss uppåt och åka neråt. Slänga oss i sidled och fara långt, långt ut och komma tillbaka som om det är gummiband vi åker på.
Mors irritation gör atmosfären mörk. Jag känner hennes hårda händer, och borsten hon skrubbade med skaver min hud. Smärta, smärta, ljuva smärta, den bär i väg mig bort, bort, bort från mor … det är som en lång, ljusröd tunnel, jag flyter fram i den och det går fort, allt blir varmt och känns hisnande … och vi tumlar ut i ett hav av glitter som sprider sig som om vi föll ner i en djup, varm, behaglig ocean.
Mors röst: “Kan du aldrig lära dig att göra som man säger!” Rösten bildar ljustungor som sveper runt, det kommer nya som sveper in de gamla. De sveper in mig och jag fångar dem och knyter ihop dem. De blir fina rosetter med en massa brokiga färgband. De upplöses varje gång det kommer nya ljustungor ur hennes mun. Jag skrattar, hon blir argare och argare, och det bli fler band att knyta. Mor ropar på Far. Hon skriker med gäll röst: “Nu får du komma och ta hand om denna satunge, för annars gör jag mig olycklig på henne.”
Jag står naken i baljan. Far kommer in, han tittar på mig med varm blick och tar fram en handduk och sveper in mig. Han sätter sig ner i trappan med mig i knäet och viskar i mitt öra: “Lilla Iris, lilla, lilla Iris, du behöver kläder på dig, nu ska vi ta på dig kläder.”
Och så gör han det. Mina armar, ben och huvud snurrar runt åt alla håll. Det blir så lustiga figurer av det och jag älskar när mina armar och ben trasslar runt bland klädtrasorna och Fars armar. Han håller i mig, ibland ganska hårt för att kunna få en arm i en ärm, eller ett ben i ett ben. Jag skrattar och snurrar runt allt jag orkar, men han är alltid starkast. Ibland säger han: “Stopp”, och då blir jag en bildstod som finns inne i ett isberg. Det är kallt och massor av istappar. Vackert och stort och det ekar runt mig. Det är så stilla och högtidligt, isblått, och en tron där kung Bore sitter, som i sagan och jag finns där som en staty. Så var det Gud som satt där, det visste jag. Det var dött och vackert.
Far tar tag i mig, lyfter mig högt upp i luften, skakar mig och får mig att vara i kontakt. Han säger: “Såja, såja, nu är du här med mig igen, hoppa upp på ryggen så ska jag bära in dig i köket.”
Far sätter ner mig vid bordet bredvid sig, men jag glider obemärkt ner under bordet och någon annan kommer och sätter sig på den stolen.
Där under, med alla fina ben runt mig, är det lätt att vara. Jag åker Ut, far upp i taket, tittar ner på alla som sitter där. Det strömmar ord ur deras munnar, ord som går emellan dem, som sugs in av någon och omvandlas till andra ord som kommer ut. Det blir nytt i atmosfären igen och igen. Jag känner igen det och ändå är det som på nytt. Det är något som är förändrat men det går inte att förstå vad. Så ser jag en hand som kommer in under bordet. Den har något i nypan och jag ser att det är meningen att jag ska öppna munnen och ta det. Ibland går det på en gång, ibland inte alls. Handen försvinner och jag är i taket.

*

Det fanns många olika djur på gården och Iris umgicks mycket med dem. Det var grisar, kossor, kalvar, får, höns, kalkoner, ankor, kattor och två hundar. Iris värld befolkades av de djuren. De hade en egen personlig atmosfär. Först var det hela djurarten som hade en särskild bild, sen var det ett enskilt djur som hade sin bild, sen fanns det en föränderlig bild hos djuret beroende på vad som hände runt djuret. När Iris fanns i närheten såg bilden ut på ett annat sätt än om till exempel pappan fanns i närheten. Djuret i sig självt betydde lika lite som människor för Iris men bilderna var viktiga. De utgjorde mönster som flöt ihop och det blev ständigt nya bilder och då kunde flickan vara med.
Människan hade ingen artbild på det sätt som djuren hade. De hade en bestämd bild var och en, men den hängde aldrig ihop med de andras som art. Dessutom krockade en människas bild ofta med någon annans, och då uppstod konstiga motsättningar som gjorde att människor blev ovänner. Iris såg en massa olika känslor som strömmade ut ur människorna och de bildade vackra ljusfärger i atmosfären och blandade sig ibland till fina sammanflätade mönster, men ibland blev de som ett explosivt oväder. Flickan älskade dessa ljusfärger, de var så vackra och de kunde fånga hennes intresse i timmar.
En del människor hade så fångande ljusbilder att det var helt omöjligt att tappa bort dem på det sätt som Iris vanligen gjorde. Flickan blev som förstenad och stannade kvar i den personens närhet så länge det gick. Prosten Karlsson, han som satt inne i ytterrummet var tredje vecka och skrev sina predikningar, var en och magistern i femte och sjätte klass en annan.
Det var som att deras anda var av ett annat slag än andras.
Den färgade hela atmosfären och alla drogs in i den vare sig de ville eller inte och kunde inte lämna den så länge personen fanns i närheten.
Iris satt på sin vanliga plats under köksbordet och lyssnade på en granne som satt på stolen innanför ytterdörren och berättade senaste nytt: “Jag såg minsann Nilssons tös komma ut ifrån ladan tillsammans med den där schatten från Margaretelund. Och det förstår väl vem som helst vad de hade haft för sig där inne. Där ser man hur det går när så redigt folk tror illdådare om …” Det knackade på dörren och han tystnade tvärt när prosten Karlsson kom in. Det var dags för honom att sätta sig i ytterrummet och skriva sin predikan och han bad att få med sig lite vatten. Omedelbart förvandlades grannen till en skrymtreligiös syndare. Blicken flackade, han log förvirrat och skuldmedvetet och bytte raskt samtalsämne.
“Vackert väder i dag, prosten”, sa han, och den oäkta godheten fullkomligt strålade om honom.
Prosten tittade förvånat på honom och sa dröjande: “Ja-a-a, det kan man kanske också säga om det här regnet.”
Iris kunde bara se benen på mamman. De rusade bort till diskbänken och Iris hörde henne ta fram prostens karaff och spola i kranen för att vattnet skulle bli kallt. Hon blev irriterad över att det gick så långsamt. Hon rusade fram till honom med karaffen och glaset och samtidigt reste sig grannen hastigt upp, smet runt prosten och flängde upp den redan halvöppna dörren för honom och bugade artigt när han passerade.
Den ende som inte gick in i den atmosfären och påverkades var pappan. Det var som att han var okänslig för denna påverkan. Inte så att han var otrevlig eller emot, han bara inte drogs in, och därför kunde han tala, och svara utifrån sig själv på ett annat sätt än de andra. Det var lustigt att se. Pappan fick en helt annan kontakt med dessa personer och en helt annan betydelse för dem. Iris kunde se att det från prosten kom något som påminde om osäkerhet, men ordet för det var respekt och inte rädsla. För prosten var pappan en gåtfull person. Han trodde inte på Gud och var därmed odiskutabelt ogudaktig, men dessvärre uppfyllde han alla kriterier på att vara en god människa. Den atmosfär som kom ur prosten strömmade i vanliga fall stadigt och utan störningar runt personerna i hans omgivning och fyllde hela rummet. Men tillsammans med pappan fick prostens atmosfär krusningar och den virvlade runt, runt och återvände till prosten själv och kom ut igen och såg då annorlunda ut.
Ibland kunde det komma ljud ur någons röst eller ur radion som hade samma effekt på människor. Ljudet fyllde hela rummet och alla blev omslutna av den atmosfär som bildades. Det var roligt att vara i det för då blev de andra människorna levande på ett annat sätt än annars.
På bio var det samma sak. I filmen kunde någon göra något, prata, sjunga eller det hände olika saker. Rummet blev fyllt med den atmosfär som rann ut från filmdukens figurer och färgade hela andan i rummet. Det var så roligt att se när en efter en av de som satt och tittade lyftes upp i denna anda och så småningom var det nästan allesammans. En och annan, eller något par som bara satt i varandras atmosfär var utanför. De visste inte det men de skulle kunna vara med om de bara slutade att göra det de gjorde.
Mamman hade en underlig atmosfär. När hon var på gården, hemma, var den stark och färgsprakande men så fort hon kom lite utanför hemmet försvann den in i henne och syntes inte alls. Hon blev osynlig på ett märkligt sätt, och ibland var det till och med det så att människor inte märkte att hon fanns med. När hon träffade någon som hon kände kom hennes atmosfär och slungades kring den andre så att hon ryckte till och ofta utropade någonting eller började skratta. Så blandade sig deras atmosfärer med varandra och flätade sig, men det var den andres som dominerade och om det var flera med försvann mammans atmosfär ganska fort igen.
När det var många människor samlade kunde mamman, från sitt indragna läge, slunga ut sitt fält så att alla blev uppmärksamma. Då kom det ord ur munnen på henne och alla fick ljusa färger i sitt fält och det kunde pågå under en hel kväll. Då blev alla nöjda, och när de gick hem så strålade det om dem och de log. De sa att det hade varit en lyckad kväll.
Ordet “lyckad” flöt i atmosfären på ett särskilt sätt. Iris kröp in under bordet och höll i ordet. Hon vaggade med det i famnen och … Ut.
Mina väsensvänner kom och jag kastade ordet upp i luften. Slire fångade det och lät det bli stort så att det täckte hela himmelen över oss. Det var röda textade bokstäver och de var otroligt stora. Vi flöt upp och runt bokstävernas ben och benen blev runda. Lyckad, lyckad, lyckad, det var lyckat och det var lyckat, lyckat var det, lyckat var det. Det sjöng med en märklig röst och en märklig melodi, lite entonig och samtidigt suggestiv.
Mamman tog tag i Iris arm och sa: “Nu var det slut på det lilla roliga, nu är det dags att gå hem.”
Ibland retades Iris bror med henne när hon satt under bordet. Han fick till så att hon fick ett utbrott och skrek och skrek öronbedövande och då tog någon och bar in henne i ett annat rum och stängde dörren. Flickan började gå runt, runt i en åtta på golvet i en rytm och lät det ljuda lite grann, Ut.
Jag lossgjorde mig från Iris och var vid sidan om och hon fortsatte att gå runt, runt. Hon bara fortsatte i en jämn lunk och allt var precis som det skulle vara. Jag svepte i väg, ut genom väggen, och väggen försvann. Så var Slire och Skydde där. Vi formade oss till olika djur och gissade. Skyddes djur var lätt att se vad det var, men Slires var diffusare. Mina djur hade former som de djur jag kände på gården så de andra gissade dem direkt. Vi gick över till att forma andan av olika djur som vi kände. Först var det en atmosfär som sa häst och sen var det en atmosfär för varje enskild häst och då var konsten att se vilken. Det var gårdens hästar att välja på men det var också granngårdarnas. Den närmaste gården hade varmblodshästar med smala ben, långa och smäckra. Ofta var det någon som red på dem och då blev det en helt annan atmosfär för då blandade ryttaren sin atmosfär med hästens. Jag blev bättre och bättre på att gissa rätt och se mer och mer av de olika andeväsen som fanns.
Dörren öppnades, pappan kom in och lyfte upp Iris, tog henne med ut i köket och satte henne på stolen intill sig igen och ställde fram mat. Mekaniskt började hon stoppa i sig det som fanns på tallriken. Pappan bevakade noga att hon var hemma i sig, och han talade varmt och omsorgsfullt om vad det var hon åt. I flickans mun fanns ingen smak, bara ett något som var rörligt, som gick att tugga sönder, som gick att få att späda ut sig och bli så rinnande att det gick att svälja. Ofta svalde Iris allt i stora bitar med munnen full om hon fick hållas men det fick hon inte, så nu gällde det att tugga och få allt rinnande så att det kom ner i magen.
Vid tillfällen då Iris såg en vattenpöl kunde hon bara inte låta bli att slänga sig i den. Ofta höll någon henne fast just för att hon inte skulle göra det, men så fort det uppstod ett obevakat ögonblick där den som höll i henne inte höll tillräckligt hårt så ryckte hon till sig sin hand, rusade fram och slängde sig hejdlöst i pölen. Den som var med blev mycket arg och det blev vackert i atmosfären, fyrverkerivackert.
Utifrån såg det ut som om Iris hade en strategi och väntade på ett tillfälle att lura den andre. Så var det inte i Iris värld. Inuti henne fanns ett ständigt pockande på att få rörelse, och det var inget som fanns i medvetandet, men så fort det kom något i hennes väg som gav en impuls till något och möjligheten fanns så följde hon den okritiskt, utan minsta självbevarelse eller omdöme. Hon gjorde det för att komma ut i den riktiga världen och det som de andra inte kunde förstå.
I pölen kom något kallt upp i ansiktet. Det sipprade in genom kläderna, något som var som ilar som trängde in till kroppen. Jag försvann in i något och Slire och Skydde var där. Vi rullade runt varandra och Iris lossnade. Hon blev kvar i pölen vältrande sig runt, runt. Vi dök ner rätt in i den mörka kalla gyttjan och for rakt ut i något annat. Det var rött och såg ut som en rund bubbla. Vi svepte efter kanterna i bubblan och de flyttade sig allteftersom vi flyttade oss. Vi försökte gå igenom bubblans vägg men det gick inte, det var som om den var elastisk och bara vidgade sig. Vi for rakt mot den och den vidgade sig i oändlighet.
Ett ryck i armen. Iris drogs upp ur pölen. Någon grälade och det blev åter ljussprak runt personen. Iris var nöjd.
På hösten ställdes alla maskiner in i en del av vagnsboden. Därinne stod hästrivan och de andra maskinerna som hade stålsits som satt fast på ett långt böjt plattjärn. Iris kröp in där. Det var halvmörkt, kallt och dammigt. Iris hittade hästrivan eller hövändaren och kröp upp, satte sig och började gunga.
Jag kallade på Slire. Han kom som en virvelvind och ville leka “förvandlingen”. Vi drog isär oss och blev jättebreda, vi drog ut oss och blev jättelånga, vi blåste upp oss och blev stora runda bollar, vi drog i varandra tills vi var skeva och vinda och vi bildade mönster efter känslor som vi fångade in runt oss. Det var som i Kristallsalongen på Liseberg men det var inte spegelbilderna utan vi själva som inte såg riktigt kloka ut. Skydde kom och var med men det var som att han inte ändrade sig fast han ändrade form. Vi drog båda i honom från olika håll och han följde med när vi drog ut honom och ändå så ändrade han sig inte. Det var lustigt och vi gjorde om det igen och igen.
En sak som var mycket konstig var att i den riktiga världen visste jag precis hur allting såg ut, hur allting egentligen är i verkligheten. Men i den vanliga världen försvann denna vetskap och jag såg ingenting längre som det var – och det gjorde inte heller andra människor utan vad de såg var den bild som formades av omgivningens uppfattning och den bilden dolde hur det verkligen var.
Samtidigt som allting var klart inuti gick det inte att använda den vetskapen i den vanliga världen för där blev det så främmande och konstigt. Det är svårt att förklara att det på en och samma gång finns men ändå inte finns. Hur kan det vara så? Det går inte att begripa och ändå är det så det är. Dessutom leder inte vetskapen från den verkliga världen till att jag kan utföra medvetna handlingar. Jag ser och hör i den vanliga världen men det händer inget som ger mig impulser till att handla.
En häst hade fått ett sår på hoven och det hade kommit smuts i såret. Drängen behövde sprit för att rengöra såret och gick till grannen.
“Jag behöver få lite sprit av dig till hästen.”
Grannen svarade: “Jag har ingen sprit.”
Drängen sa: “Det har du visst det. Du har sprit undangömd på många ställen, överallt.”
“Nej, jag har ingen sprit.”
“Du ljuger.”
“Anklagar du mig för att ljuga?”
“Ja, du ljuger.”
“Du har fel, jag ljuger inte.”
“Det är en synd att ljuga.”
För mig var grälet mellan drängen och grannen i den vanliga verkligheten en alldeles meningslös diskussion om rätt och fel, och om sanning och lögn. I den riktiga verkligheten såg jag att drängen hade rätt: det fanns undangömd sprit lite varstans, i hundkojan, i ladan, nergrävd i kanten av gödselstan. Jag visste alla ställena. Men jag visste att även grannen hade rätt, att han talade sanning. I den verkliga världen kunde jag se att i hans sinne var all spriten redan intecknad. Och därför var det som att han ingen hade.
Iris gick fram och ställde sig mitt mellan dem och sa till drängen: “Det går inte att du får någon sprit.”
Drängen sa: “Men då finns det ju sprit. Det var väl det jag visste. Då kan jag ju få lite av den.”
Jag sa igen: “Det går inte att du får någon sprit.”
Då sa bonden argt: “Hon ljuger. Jag har ingen sprit. Det var det dummaste jag har hört.”
Drängen sa argt till mig: “Om du vet var spriten finns så får du gå och hämta den.”
Då försvann allt det jag visste från den riktiga världen och det blev som en vit mjölk runt Iris och hon var i mjölken ensam. Drängen och bonden blev som statyer, som bara stod där orörliga, och snart släcktes bilden av statyerna ut.
Dessa allmänningar, dessa allmänna värderingar och uppfattningar, till exempel att grannen ljög och att det var en synd att ljuga, gick inte att acceptera för mig, för de var inte riktiga. Men allmänningarna var riktiga för de flesta andra människor, så därför tyckte de att mina åsikter var underliga. Det var svårt för mig att förklara för andra att både drängen och grannen hade rätt, för det jag sa gick inte ihop med allmänningarna i den vanliga världen. Indirekt förstod jag att andra inte begrep den riktiga världen, för hade de gjort det hade det inte uppstått sådana gräl om vem som hade rätt och vem som hade fel. Hur kunde det vara så? Varför begrep de inte?
Det kunde inte jag begripa och ändå var det en realitet. I Irisvärlden kunde jag inte tillämpa den riktiga världen, och i den riktiga världen stämde nästan inget med det som fanns i den vanliga världen. Slire, Skydde och jag lekte med detta ibland men det var som att de bara skjutsade i väg mig in i det vanliga, och där blev jag ensam och där ville jag inte vara. Jag ville vara med dem men samtidigt i den vanliga världen. Jag ville att de båda världarna skulle gå ihop. Det gjorde de inte.
Det tog lång, lång tid innan jag kunde förstå det paradoxala, att det faktiskt går ihop, att de båda världarna finns samtidigt, och att det är inne i oss vi har skifte. Att ha skifte är att se den riktiga verklighetens mening av ett sammanhang, och sen slå om och se det riktiga i den vanliga verklighetens mening. Drängen hade rätt: grannen ljög. Grannen hade också rätt: han ljög inte.
Att ha skifte är att kunna vara i båda världarna nästan samtidigt. Jag är i en i taget men det går att skifta så ofta och så snabbt att jag kan dra fördel av båda samtidigt.
Pappans stora glädje – de andras också men för dem var det inte lika viktigt – var när flickan uppförde sig någorlunda naturligt. Det födde ett hopp om att hon kanske, i bästa fall, skulle utvecklas så mycket att hon inte behövde ständigt pass. Han hoppades på att hon inte växt färdigt och att man aldrig visste vad som skulle hända i puberteten. Han var nöjd som det var, men det skulle ändå vara en fröjd just för att hon själv skulle få det så mycket enklare då.
Tills vidare gladde sig pappan åt att hon visade glädje och skrattade mycket. Inte för att han alltid visste varför, men hon var i vart fall glad. När han beskrev henne för andra sa han ofta att hon var lättroad, men det var en sanning med modifikation för hon skrattade inte ofta när andra var närvarande.
Ofta flöt jag omkring och var med på mitt eget sätt i omgivningen. Jag kunde haka på vem som helst, se vad hoan höll på med, vilka tankar och känslor som strömmade ut i fältet, och låta mig fångas in i det. Det var roligt. En av mina farbröder tänkte nästan alltid på musik, när han inte tänkte på att det skulle komma småflickor och rida. Den musiken hörde och såg jag i hans fält och jag dansade med efter den. Jag älskade takt och följde den bakom hans hälar.
En annan tänkte nästan alltid på dansen på lördag. Ofta tänkte han på alla dem han skulle dansa med och att han tyckte det var roligt att ta en sup. Sup visste jag inte vad det var men jag visste vad dansa var. Han tänkte på damerna och det kom ofta bilder av när han dansade. Jag bytte ut mig mot damerna och dansade med honom och det var härligt, vi flöt fram som på ett glasgolv, ibland isgolv om det var utomhus och kallt.
En tredje farbror tänkte mest på bekymmer om allt och alla. Det fanns ingenting att leka med i det, inga ljud eller bilder eller människor eller händelser, bara ord, och ibland var det ord jag aldrig hört. Dem samlade jag på för att leka med tillsammans med Slire och Skydde.
Pappan märkte direkt när flickan hakade på hans tankar och mötte henne så att hon inte kom undan att vara med honom i den vanliga verkligheten i stället. Han talade om ett fenomen, om mul- och klövsjukan, och berättade helt värderingsfritt: “Jag undrar om det är något som finns i luften eller i vattnet eller vad det kan vara.” Eftersom det han sa var fritt från värderingar och åsikter kunde jag följa med, och jag svarade: “När de andas.” Min replik fick honom att förstå att jag förstod vad han pratade om och att jag trots allt inte kunde vara utvecklingsstörd.
Mamman blev bara irriterad och ville ha bort henne för hon kände sig så störd att hon blev aggressiv och tyckte att Iris var oförskämd.
Brodern och de andra på gården gick att haka på korta stunder men de började som regel retas med henne och då blev det förstört. Prosten och vaktmästaren August gick bra, liksom Fil.
Familjen var på Liseberg. Pappan tog med flickan i alla karuseller och hon gillade det. Upp och ner, upp och ner, runt, runt, runt, det var lite som i hennes värld och hon blev glad. De åkte spöktåget med massor med skrik och ljusreflexer, nästan fyrverkeri och Iris trodde att hon var i den riktiga verkligheten. Så kom de ut, det tog slut, hon såg vagnarna och sa “mera, mera”, pappan löste ny biljett och de åkte många gånger. Han tänkte att hon skulle få åka tills hon sluta säga “mera” men efter några gånger orkade han inte åka igen. Flickan var nöjd och gick med hela tiden utan de vanliga ritualerna.
En annan gång på Liseberg försvann brodern. Det blev en massa uppståndelse. Han brukade sitta som ett häftplåster på mamman och aldrig lämna henne ur sikte men så hade han fått se spelhallen och drogs dit och blev kvar där. Alla började rusa runt som yra höns och försökte hitta honom, man skrek hans namn och pratade med vakter och var mycket oroliga.
Det var spännande. Helt plötsligt blev atmosfären fylld av allas olika personligheter och en massa sprakande känslofärger. Jag for ut i luften och började svepa runt alla. De flesta rusade runt och skrattade och det var en sådan kontrast till dem som var i vårt sällskap. Min brors namn flög ut i rymden, högt och klart, det var som ett rött band på himmelen som bildade en krumelur. Den kom ut, svepte runt en stund och tonade bort, kom ut på nytt, svepte runt och tonade bort.
Någon drog i flickan hela tiden så att hon snubblade fram och någon drog upp henne på benen igen. Hon försökte komma loss men det gick inte. Då gav hon efter och någon lyfte upp henne och satte henne i någon sorts vagn och hon kände skakningarna av hjulen. Ut, Ut, Ut …
Skydde kom först, han kom ner och hämtade mig. Vi for upp en bit ovanför huvudena på folket och så kom Slire. Först for vi runt i en ring åt ena hållet och sen åt andra. Slire tog ledningen och vi for i väg till spöktåget. Dök in och svepte runt, hakade på en vagn och hängde med den runt. Det lustiga var alla skräckfärger som kom från dem som satt i vagnarna. Det var en ny färgblandning med skräckglädje. Den spred sig i hela rummet bland skelett och vanliga ljuseffekter. Vi susade runt bland känslofärgerna och kastade eldklot på dem. Det var en lek som Slire ofta gjorde. Han formade ett färgklot som en boll och så kastade han det mot något så att det exploderade och så spred det sig som strålar åt alla håll. Vi gjorde likadant och så tittade vi på hur långa strålarna blev, och när de försvann var det något som gjorde en ny ljusboll.
Flickan rycktes tillbaka in i den vanliga världen. Någon ropade: “Upp med dig! Skynda dig! Vi har hittat honom!”
Han stod vid ingången och grät. Hela ansiktet var fullt med tårar. Flickan hade aldrig sett honom gråta och det blev så vackert omkring honom. Det var som små stjärnor, som att han hade en hel himmel omkring sig med massor med stjärnor. Mamman grälade på honom och såg inte hur rädd han var, för hon var själv ännu räddare, pappan lyfte upp honom i luften och kramade honom och då försvann stjärnhimmeln omkring honom och allt blev som vanligt igen.
Det var slut. Alla gick ut och mamman höll brodern hårt i handen. Hon såg mycket arg ut och han såg på henne och försökte se snäll ut. Det gick över och alla gick till spårvagnen. Flickan satt bredvid pappan och vagnen gnisslade och krängde. Ut igen …
Slire och Skydde var utanför fönstret och jag for ut till dem. Vi blev långsmala och svepte runt vagnen. Den hade inga fyrkantiga hörn så vi kunde svepa nästan som om vagnen var en oval och det gick att svepa runt fort, fort, nästan som att åka bergochdalbanan. Vi hade ansiktet mot glasrutan och innanför dem satt en massa människor. Många tittade ut genom fönstret och vi gjorde olika grimaser och hade roligt. Så gnisslade bromsarna och det blev som ett färgsprut bakåt. Vi for ner i det och lät det regna över oss. Vi fick massor med små färgstänk runt oss och vi snurrade i det tills det försvann. Så startade vagnen igen och vi återtog vårt svepande runt vagnen. Det var en del nya ansikten och de hade en annan anda runt sig.
“Sitt inte där och dröm, kom nu, vi ska av, nu är vi framme där vi ska bo i natt.” Det var mamman som vände sig om och ryckte tag i flickans arm. Hon hade fortfarande rädslofärg omkring sig och hennes ansikte var skräckslaget. För övrigt var hennes atmosfär alldeles tom. Om inte rädslan kommit ut med sin färg så hade hon inte funnits, för hon hade ingen annan atmosfär. Flickan tyckte det var underligt, men så var det.
Vid andra tillfällen i spårvagnen kröp jag omkring på golvet. Jag lade mig ner och följde med in i skakningarna. Rätt som det var kom ett bromsskrik och jag for Ut i det. Spårvagnen var så rolig, den ruskade till och det blev en så märklig känsla, den skrek till ibland och det var ett så härligt ljud. Det blev en bild som jag kunde fara in i. Jag väntade och väntade och vips, så var ljudet där och jag skrattade. Bromsljuset och skrattljuset blandade sig och lekte tafatt. Bromsljuset försvann först och skrattet sen.
Flickan lyftes upp av ett par starka armar. Ibland fann hon sig i det och gjorde inget motstånd men ibland fick hon utbrott för hon ville vara kvar i det härliga tillståndet som blev av spårvagnen.
Ibland blev spårvagnen fylld med genomskinliga slöjor. Väggarna blev genomskinliga och utrymmet inuti spårvagnen blev större och större. Slire kom in genom taket och lyfte det högt, högt upp. Det blev så härligt stort och rymligt. Skydde satt bredvid mig strax över golvet.
Ordet som fanns var “biljetten”. Det blev till en mörkblå figur när det kom ur någons mun. Han som sa det var mörkblå hela han med mössa och allt. Lakoniskt kom ordet “biljetten” ur hans mun varje gång någon steg på vagnen. Den som steg på började rota i sina fickor och ibland kom det upp en pappersbit som det sa klick i när mörkblåmannen klippte med sin tång, eller också kom det en peng.
Pappan sa det när vi gick på vagnen, “biljetten”, konduktören sa det igen, “biljetten”; det blev en bild i atmosfären och så försvann den. Mamman och pappan pratade med varandra och ordet kom ut igen, “biljetten”. Vi fångade upp bilden, gjorde den till en boll och kastade den emellan oss. Vi for runt och studsade från fönster till fönster. De var många och fanns åt alla håll i vagnen. Vi töjde ut dem så att de blev oregelbundna och så for vi tillbaka och de blev platta.
“Res dig upp, vi ska gå av.” Pappans röst hördes genom hennes sfär och flickan for in i kroppen igen. Hon dundrade ner med ett brak och först var det obehagligt. Pappan lyfte upp henne och hon hängde som en säck över hans axel. Det var bättre, och hon slappnade av. Resten var en promenad till Järntorget, där man skulle bo, och luften var frisk och uppiggande när hon gick vid pappans sida genom parken.
Familjen bodde i ett hus av sten med långa slingrande stentrappor som ringlade sig upp till femte våningen. Så fort det fanns möjlighet sprang flickan ut i trapphuset. Hon älskade att springa upp och ner i trapporna, hänga ut över kanten och titta ner i hålet som blev genom slingringen, hänga över kanten och åka kana.
Slire och Skydde kom. Vi svepte ut över trappräcket och åkte ner med väldig fart. Upp och ner, upp och ner, upp … och så blev vi som tunna flor som svävande ner i mitten. De snirklande räckena kom fram vid sidan av oss och vi lät dem smeka våra sidor. Så började vi snirkla oss igenom räckena. De var utsirade och hade många vinklar och vrår. Vi lekte Följa John och gjorde mönster. En röst kom och färgade atmosfären: “Iris… Iris … du ska komma och äta! Iris är du där? Iris var är du? Kom nu så att de andra slipper att vänta.”
Minsta sonen i huset kom ut i trappan och hämtade flickan. Hon satt på ett trappsteg med pannan lutande mot räcket. Det var så svalt och skönt. Hon hade märken i pannan efter räcket. Mamman frågade pojken var hon varit men väntade inte på svar utan riktade sig till flickan. “Hur ser du ut unge! Du är ju alldeles röd och randig i ansiktet, vad har du gjort? Och har du suttit i den kalla trappan? Kan du inte fatta att man får blåskatarr om man sitter på en kall trappa. Du är hopplös. Dumma unge som aldrig kan lära dig något.”
Några dagar bodde familjen hos andra släktingar på andra sidan gatan. Det var ett finare hus och det var en jättestor lägenhet med högt i tak och stuckaturer. Där bodde en farmor som var konstnär och som hade massor med underliga tavlor på väggarna och en massa tallrikar med mönster på. Flickan satte sig och kröp ihop i en hörna på en bänk och for in i en tavla.
Det var som ett sug. Jag sögs in i tavlan och den var hemsk. Det var en dramatisk bild med demoner och djävlar. De tog tag i mig och skrattade hysteriskt i mina öron. Det var dramatiskt och traumatiskt. Jag ropade på Skydde men han kom inte. Inte Slire heller. Jag var helt ensam. Skräck och fasa slet i mig och jag kastades tillbaka i kroppen.
Flickan rusade ut i köket och kröp under köksbordet. Hon hackade tänder och skakade som ett asplöv. En moster och mamman satt i köket och mostern försökte ta tag i flickan. Mamman varnade: “Nu har hennes fantasi löpt i väg med henne igen och nu är hon vettskrämd och ligger där och skakar. Låt henne vara, det går över efter en stund. Tar du upp henne nu får hon bara ett hysteriskt anfall.”
Mostern tyckte det var förskräckligt att mamman inte tog upp flickan och tryggade henne, samtidigt som hon sa att flickan ju inte var riktigt frisk som kunde reagera så, och hade mamman verkligen inte sökt hjälp för henne. Mamman sa att det fick pappan avgöra och mostern började gräla på mamman för att hon var så osjälvständig och inte “tog sitt ansvar”. Mamman blev obehagligt berörd och försökte ta sig därifrån till pappan, men mostern gick bara på och mamman förintades i sitt fält och försvann i sig själv.
Lite senare var flickan tillbaka i ateljén. Det var något magiskt med det rummet och hon kunde inte låta bli att gå dit trots att hon blev indragen i dess otäckheter och trots att Slire och Skydde inte kommit dit. Farmodern hade en vikvägg mitt i rummet och nu drog hon undan den. Bakom den satt en ung vacker flicka och spelade piano. Hon spelade vackra skalor. Flickan sjönk ner vid sidan av pianot och med ryggen mot ljudlådan.
Det kittlade i ryggen. Jag lossnade och for ut och hela rummet blev ljust och ljuden bildade nya ljustungor i andefärger. Det var så ljuvligt att hela kroppen blev varm som av eld. Eldstungor slickade konstverken på väggarna och bilderna förvandlades till snälla från att ha varit skrämmande. De ändrade sig hela tiden efter musiktungorna som slickade tavlorna.
“Jaså, där är du! Du är ju alldeles rödögd! Nu får du ge dig och sluta med alla dumheter och uppföra dig som en vanlig unge.” Det var mamman som ingrep igen. Så kände hon på Iris panna och konstaterade att hon inte hade någon feber, men hon sa ändå att det kanske var sviter efter att hon hade suttit i den kalla stentrappan några dagar tidigare.
Huset hade en hiss och folket bodde på fjärde våningen så man åkte hiss upp och ner. Den var en fantastisk anordning. Den lät, den gnisslade och det var flera gallerdörrar man skulle stänga och sen fick man trycka på en knapp och så åkte man upp och ner, beroende på var man var från början.
Tidig morgon, ingen vaken mer än jag, ut i hallen, ut genom en tung dörr, in i hissen och trycka på knappen. Den rycker till och sätter igång. Den börjar röra på sig och det knäpper i den. Jag sjunker ner på golvet under spegeln. Rummet blir skönt, det är trä på väggarna, dörren med järnsnirklar, spegeln som speglade träet på andra sidan. Åkandet är som en skön rörelse och jag sitter där. Dunk, paus, dunk, paus, dunk, paus jag flyter omkring. Stopp!!! Den riktiga världen försvinner. Jag reser mig upp och trycker på nerknappen, sätter mig kvickt och far Ut igen.
Så åkte jag upp och ner i hissen och for Ut i den riktiga världen. Som ett svep for jag ut genom gallret. Först var det rör som veckade sig och de gick att slingra sig emellan. Då fick man dra ut sig så att man blev som ett streck, ett platt streck. På det sättet kunde man fläta sig hela vägen från ena väggen till den andra. Sen var det gallret av järn med vackra blommor med blad och stjälkar och hål emellan. Där kunde man åka rakt ut och rakt in. Vi hade en lustig lek. Slire hittade på regeln att man var tvungen att fara ut ur hissen precis innan man passerade våningsdörren och in igen precis innan hissen passerat den för annars så gilldes det inte. Man skulle hinna igenom så många hål i järngallret som möjligt vid varje våning. Ibland var regeln den att vi skulle fara ut vid en våning och uppför trappan och fara in vid nästa. När det gick neråt rullade vi nerför trappan och när det var uppför for vi upp som på vågor som när man simmar i motvind.
Dörren till släktingslägenheten öppnade sig och någon sprang nerför trappan, kom in igen och så upp. Det skedde ett par gånger. Rätt som det var ryckte hissen till på fel ställe, den stannade och någon ryckte upp dörren. “Sitter du här, det får du inte, du får inte vara här i hissen, fattar du inte det? Är du helt galen, ingen får okynnesåka i hissen, det är straffbart!”
Någon tog tag i flickans arm, slet upp henne på fötter och drog in henne i lägenheten. Det kom en massa ljustungor ur allihop där inne och det kom massor med ord som såg ut som ett fyrverkeri. Flickan såg alla känslor, och jag hörde en del ord jag kände igen, orolig, får inte, vad ska man göra med dig, aldrig. Något lite rädsla men den gick bort väldigt snabbt. Orden blev till bilder som flickan kunde titta på och leka med. Efter en stund tröttnade de som grälade och släppte flickan fri igen.
Flickan blev förbryllad. Hon förstod inte vad det var som var fel eller farligt med att åka i en hiss, varför hon inte fick det. Det var så mycket i hennes värld som omgivningen förbjöd henne och hon kunde inte förstå varför, särskilt inte när någon sa att det borde hon begripa av sig själv. Hon förstod inte att det gick att begripa någonting själv, ännu mindre vad. Varför människor inte gjorde det som var roligt bara för att det var roligt var obegripligt i hennes värld. Hon såg andra göra annat och hon trodde att det var sådant de tyckte om. Senare fick hon reda på att man gjorde saker av plikt, inte av nöje, och det var ännu mer förvirrande.
Alla väskorna packades och alla gick ner till stationen. Den låg nära så det blev ingen spårvagn den här gången. Så kom vi på tåget, ett smalspårigt, som gick till en liten stad där vi fick byta och åka till vår lilla lokalstation.
Jag kröp ihop innanför Far och satt med ansiktet mot fönsterrutan. Jag for ut och började åka på utsidan av tåget. Slire och Skydde kom, och vi klängde från fönster till fönster. Att släppa taget, fara upp, dyka ner och haka fast igen. Fara fram till början av tåget och bak till slutet, virvla runt och vända åt andra hållet. Vi for in under loket och hakade fast i koppelstängerna som drev runt järnhjulen och som åkte upp och ner. Roligast var det när tåget bromsade. Då stod armen stilla eller gick baklänges. Vi hängde också längst bak och släppte taget innan tåget stannat och sen väntade vi och lät tåget starta och komma igång innan vi hakade på oss igen. Vi for ifrån tåget och for runt träd som var vid sidan, snodde runt och tog upp jakten på att komma ikapp. Vi visste att vi kunde men vi gjorde det ändå som om det nästan inte gick. Det var spännande att sitta stilla och fara runt utanför. Allt rörde sig och samtidigt stod allt stilla. Ibland kom vi till en korsande väg. Där blinkade rött ljus och det klingade högt. Vi for ut och hoppade från tak till tak på bilarna som stod stilla och så tillbaka igen till tåget. Ibland for vi i väg och hittade någon bil i förväg som var på väg mot bommen. Då hakade vi på den och hängde med i alla svängar och när den stannade hoppade vi över till tåget och for vidare. Slire och Skydde hittade på en massa olika regler för hur det hela skulle gå till för att bli spännande och vi testade om det gick och om det var någon som vi tyckte var bäst. Jag sögs in igen av en röst som sa: “Vi ska äta nu, Iris, sätt dig upp.” Det var pappan som varsamt rätade upp flickan i sätet.
Pappan satte en smörgås i flickans hand och hon stirrade på den. Pappan tog smörgåsen och förde den till hennes mun och sa: “Gapa.” Mekaniskt gapade hon. Han sa: “Tugga”, och hon började tugga, munnen rörde sig mekaniskt. “Iris ät nu själv, var är du? Var här nu och ät, titta på mig.” Han tog hennes huvud och vred det mot sig. Flickan landade i sig, såg på pappan och smaken kom i munnen och hon kunde äta själv.
Tåget stannade, familjen gick av, det stod en hästskjuts och väntade. Det var en av farbröderna som var där för att hämta. Han lyfte upp flickan i skjutsen och det bar i väg. Där på vagnen vid sidan av farbrodern kom Slire och Skydde igen. Vi började leka snurra kring hästeben och kappas om att vänta och fara ikapp. Skydde vann nästan alltid för han var så lugn.
I huset hemma fanns farmor på andra våningen. Hon hade ett så lustigt ljus omkring sig. I dag vet jag att hon alltid var nervös och orolig. Hon trodde att hon var syndig och att omgivningen skulle fördöma henne, så hon var rädd att inte hinna, rädd att säga fel saker, rädd att någon skulle ha något att anmärka på. Att sitta i ett hörn i hennes kök och titta på alla vackra mönster var trevligt. De blev annorlunda om någon kom in till henne. Då ändrade sig mönstret och blev livligt, som ormar som slingrade sig om varandra. Ibland såg det varmt ut, ibland kallt. Det berodde på vad som kom i hennes väg.
Hela atmosfären fylldes med snälla ormar. Jag for runt med dem och vi dök in under stolar och bord, upp mot taket, snodde runt lampan och runt farmors ben. Slire drog ut sig till en orm han också, Skydde och jag försökte göra samma sak men vi var inte lika smidiga som Slire. Roligast var det omkring lampan och radion. Lampan hade en konstant utströmning av ljusstrimmor och ofta sprutade det ut stjärnor, nästan som ett tomtebloss. Ur radion strömmade det ljud och det blev olika färgljusmönster som man kunde fånga och dra med sig ut i luften.
Jag vaggade och vaggade och … mitt bland farmors ormar. Jag snurrade runt och dök igenom. Rätt som det var ändrade sig det hela och jag for i väg upp i taket. Jag lyckades bli uppfångad av en ljusslinga och det var det roligaste. Då kunde jag haka fast, och så rörde sig slingan sakta och trögt, men rätt som det var blev det turbo och det var som att snurra runt i en karusell som svänger åt alla håll och kanter. Att bara åka med, att låta sig föras, att inte veta vad som skulle hända eller vilken form det skulle få, det var spännande. Jag tittade bakom mig. Slire och Skydde hade också blivit uppfångade och vi drogs med i ett virrvarr som var helt berusande.
“Du ska gå ner och äta.”
Farmodern tog flickan i armen och muttrade gällt något om att hon satt som om hon hade växt fast och att hon borde lyda direkt när någon sa till henne, att det inte var nyttigt att sitta där som en bildstod, att flickan skulle leka med de andra barnen i stället. Farmodern fick dåligt samvete och blev förargad för att flickan hade försatt henne i denna situation.
De andra barnen var ytterst tacksamma mot farmodern när Iris var hos henne eller när någon annan tog sig an flickan för då fick de leka ifred och det var en stor befrielse.
Brodern kom hem med minst tio kompisar, ofta var de fler, efter skolan varje dag. De lekte storlekar, lekar som kunde pågå i veckor och som hade ett mycket komplicerat regelverk. Ofta utarbetades reglerna under lekens gång. De lekte, men så var det något som inte var kul, gruppen samlades och hade rådslag, provade olika strategier och skrotade de flesta. När de hade funnit ut en strategi som fungerade så startade leken igen. Flickan blev satt på något synligt ställe. Hon fick vara en del i spelet och man ordnade en extra roll åt henne så att hon blev så lite hämmande för själva leken som möjligt.
Jag snodde runt alla som sprang runt mig. De skrek och det blev bilder i luften som jag kunde se. De skrattade, ramlade, snubblade och kröp. Det blev underliga krumelurer av allt ljusljus som sprutade ut från alla barnen, som fångade in mig och jag tumlade runt i dem. Vi, Slire, Skydde och jag, lekte våra egna lekar i luften och det blev ständigt nya mönster att leka med.
Slire hakade på en springande pojke och for innanför hans skjorta, hängde med, skumpade upp och ner, tappade taget och blev efter. Då kom Skydde och tog över, han höll sig innanför skjortan men var noga med att inte beröra huden för då hade han förlorat leken. Han ramlade ur och jag tog vid. Vi hittade olika personer och det berodde på vad de hade på sig vilken lek vi tog till, men just att haka på var en favorit. Vi tog också fram något ord och slungade det mot något av de andra barnen. Ofta stoppade detta upp barnet och det blev ett utrymme för den vi hakat på att rymma från det stoppade barnet.
Detta var livet för mig, att sitta ihopkrupen och insvept och vara med. Alla sprang runt mig och skrattade, drullade och ramlade, kröp och ålade. Det utgjorde en kaskad av ljus och ljud, färger och mönster i atmosfären. Det blev vackra formationer och jag sögs ständigt sakta in i dem. Snabbt var jag med, jag for omkring, hakade på någon springande pojke i skjortkragen och drogs med i en yster dans. Det var så härligt att känna svepet av rörelser och ibland fara runt pojken till andra sidan och hamna i en ny situation, tillbaka igen, fram och tillbaka. Ofta kastade jag mig mellan pojkarna. Det var som att jumpa på isflak, från den ene till den andre, fram och tillbaka, över till den andre igen och igen, häfta fast vid byxbenen eller haka fast i skosnören, håret, armar och snurra runt, runt, släppa och svingas i väg, dyka tillbaka och fastna på ett nytt ställe, och det viktigaste, att få inspiration av Slire och Skydde.
En gång när vi såg att barnen lekte kurragömma förstod vi att de skulle tröttna på leken väldigt fort, och då bestämde vi oss för att leka “stör” och försöka införa en ny regel för dem, en regel som vi redan hade tänkt ut. Vår lek gick ut på att få något av barnen att föreslå den här regeln för de andra, och vi slog också vad om vem vi trodde vi skulle lyckas påverka. Vi kunde inte påverka mycket. Vissa barn var helt okänsliga medan andra var lättare att styra. Min bror var allra lättast, så det var ingen sport att ge sig på honom, utan vi fick välja någon av de andra. Det ville till att de inte var i sitt eget huvud och var medvetna för då hade vårt bråkande inte någon effekt; bara om de var i läget av intuitiv reaktion gick det att påverka deras impulser. Det fanns en och annan som hade en strålande känslighet, som hade långa tentakler, och då kunde vi sprida våra impulser. Det var en spännande sport. Bland de tjugofem barn som brukade smita till oss och leka var det tre som var lämpliga kandidater. Vi väntade på rätt tillfälle, när det kom ut någonting i atmosfären ur något av barnen, och då kastade vi in idén till den här regeln. Vi höll på med det ända tills ett av de tre utvalda barnen stoppade leken och sa: “Jag har en idé. Kan vi inte göra så här i stället? När den som står hittat någon som har gömt sig kan han inte bara springa och dunka för honom. Han måste först springa fram till den som har gömt sig och röra vid honom. Och den som har gömt sig kan inte springa och dunka för sig själv förrän den som står har rört vid honom.” Detta var den regel som jag och Slire och Skydde hade tänkt ut. De andra barnen gick med på den nya regeln, och plötsligt hade den gamla leken fått en helt annan och mycket mer invecklad strategi.
“Var är Iris?” Brodern stannade upp och började titta sig omkring. Han hade för länge sen glömt bort systern. Han tittade på ett bylte som låg i en hög i en buske. “Där!”
Far sa till honom att gå och plocka upp systern och ta med henne in till maten. Han avskydde detta, att det alltid var Iris som förstörde alla lekar. Han kastade jordkocklar på henne, och hon kom hårdhänt tillbaka till den vanliga verkligheten. När fysisk smärta trängde in i min verklighet, och jag inte visste var den kom ifrån blev jag rädd, och då blev atmosfären svart och hotfull, och full med hemska masker som grinade illa mot mig. Det var så otäckt att Iris skrek i högan sky, och fick ett ordentligt utbrott som det tog omgivningen tid och kraft att ta henne ur.
Ingen förstod vad Iris reagerade på eftersom ingen såg vad som förändrades i atmosfären, men om pappan kom och flickan hörde hans röst så kunde hon följa den och då blev det lugnt inuti henne.
Alla barnen lekte på logen. När det var Iris tur gick hon och gömde sig så att ingen kunde hitta henne, uppe på rännet i en luftficka mellan hövolmarna. Jag gick Ut och då kom Slire och Skydde. Där var massor med halm som var på väg ner mot hackelsemaskinen som var i full gång. Jag och Slire och Skydde åkte kana med samtidiga baklängeskullerbyttor nerför halmen. Regeln var att precis före hjulet som hackade halmen skulle vi vända tvärt uppåt och tillbaka igen. Det var ett vanlig svep vi gjorde. Vid ett tillfälle råkade Slire av misstag fara igenom själva hjulet och blev hackad till trasor som for vidare, rätt ut i luften utanför ladan och damp i backen några meter längre ner. Alla tre blev vi helt överraskade, för detta var något helt utanför det vanliga. Jag och Skydde stod där uppe och tittade på honom där han låg i trasor nere på marken. Det tog en stund innan han hade hämtat sig från överraskningen och samlat ihop sig och blivit hel och började röra sig igen. Trots att han legat där sönderhackad visste jag att han inte var skadad, men det fick mig ändå att tänka på att människor i den vanliga världen kunde försvinna. Jag hade ju hört talas om honom som blev ihjälstångad av en tjur, och han dog. Jag rusade in i köket och skrek: “Slire ramlade ner från hackelsemaskinen och slog ihjäl sig men han dog inte ändå.”
Sådana berättelser från mig lyssnade Far på, på samma sätt som man hör på historieprogram i radion. Det var en saga eller historia från en avlägsen planet som inte hörde hemma i verkligheten, men som ändå var intressant och fascinerande. Han var så övertygad om att jag inte var psykiskt sjuk att han aldrig oroade sig över mina berättelser, utan han visste att jag kunde skilja mellan det som för honom var fria fantasier (och som för mig var den riktiga verkligheten) och det som var verkligt (och som för mig var den vanliga verkligheten).
För mig var alltihopa verkligt, men jag hade klart för mig vilka delar av min verklighet som han och alla andra kallade för fantasier och vilka delar de kallade för verklighet.
Farfadern fick ofta i uppgift att ha flickan med sig. Han hade till uppgift att rensa köksland, kratta grusgången, plocka in frukt, hämta potatis och göra annat praktiskt för köket. Han band också kvastar för att sopa trappor med och han lagade träskor och stoppade strumpor. När flickan var med honom var det lätt, för han glömde ofta bort henne. Han var i sin värld, trallade och sjöng och …
Slire och Skydde var runt mig. Vi svepte i väg in i melodifärgerna, trallfärgerna och farfars rörelser. Vi sprang runt, runt och bildade ett enda svep runt honom. Från marken, upp i himlen, ner igen och upp igen. Det var en så härlig känsla att landa som i mjuk bomull, vända och svepa upp i ultrarapid, hamna bland molnen för att stanna och vända om och rutscha ner igen. Om och om igen …
“Iris, res på dig, du får inte sitta här och drömma.” Farfadern pratade till henne, hon såg hans mun röra sig. Han ställde henne på benen och hon stod upp, och mekaniskt började hon gå efter honom.
Farfar hade också en egen värld. Han var ljus och hade alltid ett helt varmt fält omkring sig. Ofta gick han och nynnade någon sorgsen melodi. Han var aldrig arg eller irriterad men ibland var han rädd, fast inte på något skrämmande sätt. Räddast var han för farmor. Hennes ord till honom var ibland så hårda och stickiga att de slog sönder all hans kärlek. Den blev liggande runt hans fötter en lång stund efter att han fått skäll.
Han tittade på flickan med förkrossad blick, men så fort han fick se hennes ansikte plockades alla de trasade bitarna ihop igen och han strålade åter av kärlek.
Han var en grundnöjd människa, nöjd med att ha levt sitt strävsamma liv, med att ha farmor vid sin sida, med att ha fått sju överlevande barn som han hade runt sig, med att han lyckats odla så att familjen inte hade behövt svälta, att de hade haft plats för några andra arma människor också. Han gladde sig åt att få bli gammal, att få dra sig tillbaka, att hans söner tog över efter honom, att han fick fortsätta att gå och påta i jorden, att han fick sitta och röka sin cigarr och blåsa rök på farmors blommor så att lössen skulle dö, att han kunde ta sig en “klar” för att han var förkyld eller för att välkomna en gäst. “Det förstår du tösa mi, det är livet det, det är fröjden i livet det.”
Flickan satt ofta under hans stol när han satt och “grunnade”. De andra trodde att han satt och tänkte när han satt så stilla och frånvarande, men det gjorde han inte. Han satt och flöt i sitt eget känslorum som jag kunde dela med honom. Han märkte inte mig, men jag kunde se honom hela tiden. Han var som ett vackert sagoväsen. Kritvitt hår, mörka ögonbryn och ljusblåa ögon. Han var smal, nästan mager, knotig och benig men stark och senig. Han hade en genomskinlig, svagt orange kåpa på sig. Ibland ändrade kåpan färg och blev blekt gul, och då var han ännu vackrare. Han var så annorlunda, för det dök inte upp några tankar hos honom som man kunde haka på, och det gick inte att bolla några till honom. Det gick bara att vara med honom och det var så fint. Slire, Skydde och jag kunde vara runt honom, svepa igenom honom, och vi försökte ofta att få honom att vara med, men det lyckades aldrig. Han bara var där och flöt omkring som på en flygande matta.
När farfar dog fanns hans andeväsenatmosfär kvar länge efter honom. Jag kunde flyta omkring i den ibland när jag satt mig under den stol han brukade sitta på. Vid den tiden hade jag förstått skillnaden mellan den vanliga världen och den verkliga världen men det gick inte att få ihop att han var död eftersom han fanns kvar och jag kunde se honom. Så var det med farmor också. Hon hade dött ett halvt år före farfar, och hennes röst kunde höras ändå när någon gjorde något som hon brukade säga att man inte fick.
Farfar brukade palla plommon åt oss barn. Farmor tillhöll honom att inte ge oss några, för hon skulle ha dem till sylt, kompott och marmelad. Han lovade, men när han skulle kratta gräset runt fruktträden stötte han till trädet och det ramlade ner massor. Han duckade bakom hallonsnåret och krattade till sig plommonen, stoppade dem i de stora fickorna på blåbyxorna och gick visslande bakom drängstugan och ropade på oss barn.
Människorna i den riktiga verkligheten kunde ändra sig varje minut. Jag kunde titta på farmor och kunde få henne att bli till en ung flicka eller ett barn eller en mamma till ett barn eller till en som mjölkar korna eller till en gammal tant. Hon kunde också bli till en känsla – ilska, rädsla – men hon var fortfarande igenkännbar som farmor. Det var jag som framkallade dessa förändringar hos henne, men alltihopa var farmor, och det var bara som att jag plockade fram olika pusselbitar av henne. Så kunde jag inte göra med människorna i den vanliga verkligheten. De förändrades aldrig.
Ibland gick det att se de föränderliga människorna från den riktiga verkligheten bland de vanliga, de levande människorna. De kunde vara klädda helt annorlunda utan att någon påpekade det. Deras omoderna kläder var ibland bara trasor, ibland vackra sidenkläder. Far kunde fråga om detta och jag berättade och berättade. Ofta blev han nöjd och frågade inte mer.
Men bland de vanliga människorna fanns det vissa som var annorlunda. Magistern i femman och sexan var lika konstant som alla andra vanliga människor. Men när han sa till exempel: “Jag förstår att det är nåt fel på dig, Iris, fast jag förstår inte ett dugg vad det är. Men jag ska göra allt som står i min makt för att du ska kunna lära dig allt det som alla de andra lär sig”, så hörde jag att när han sa “fel” märkte jag citationstecknen kring det ordet och såg att han var en mellanmänniska. Utan att han visste om det själv var han kopplad till den riktiga världen. När han var med mig öppnade han åt sig den riktiga världen på ett sådant sätt att han och jag möttes.
Ibland gömde sig flickan i en berså. Den bestod av syrenbuskar och var mycket tät. Hon hade hittat en grotta inne i häcken som blev som en hydda och det var tjockt med gamla löv på backen. Hon satte sig och burrade ner rumpan i löven och satt lite som i en hängmatta. När hon kommit tillrätta började hon stirra på en gren som vippade lite då och då och snart försvann hon genom grenverket och i väg …
Först kom Skydde. Han tog mig i handen och vi svepte runt en stund. Det var så lustigt. Först ser man ingenting, eller rättare sagt, allt syns som om det vore en bild, och sen tittar man på något och då blir det verkligt. Det kommer fram, tar gestalt, blir verkligt i den riktiga världen. Vi far upp till skorstenen och då ser vi kråkorna som bor där. Det är roligt att vara med dem, att landa på kanten intill dem och se när de leder varandra. De har rörelser och mönster i sina väsen som de läser av sinsemellan. Det är ett pågående utbyte dem emellan hela tiden. De är aldrig ensamma. Det ser aldrig ut så i deras atmosfär som det gör i vanliga människors atmosfär när de är ensamma. Så är det också med de synliga i den riktiga verkligheten, de är heller inte ensamma, som de ensamma människorna på jorden.
Vi satt i gluggen till kyrktornet, Slire och Skydde och jag. Jag var svalmamman och de var svalungarna. Jag lärde dem flyga genom att knuffa ut dem över kanten. De fladdrade med sina vingar och tumlade runt och kom snett och föll till marken tio meter längre ner. Jag flög ner och hämtade dem och sen tog vi oss uppför torntrappan och fortsatte öva svalflygning. Skydde lärde sig först. Han var den som kom på hur man skulle hålla vingarna så att man kunde sväva. När båda två kunde flyga skulle vi fånga mat. Vi fick syn på en fjäril och dök som svalor, som kastade pilar. I sista ögonblicket dök vi under fjärilen. Vi fick inte flyga genom levande varelser för då påverkade vi dem. Sporten var att missa fjärilen med minsta möjliga marginal. Som mamma godkände jag inte mina ungar om de inte kom så nära fjärilen att de skulle ha kunnat ta den.
Kråkorna brydde sig inte om oss och vi kunde härma dem och göra på samma sätt som de. Vi rörde oss fram och tillbaka mellan varandra, Slire, Skydde och jag, och lekte kråkor. Vi flög som de, vi kraxade som de, vi nickade och trippade som de och skrattade. Det var så roligt i kråkvärlden. Vi gick på taknocken, lekte kra-kra och lät det blir färger som vi gjorde till former. Våra kra-kra såg först likadana ut som kråkornas men sen blev de annorlunda. Deras var som om det kom ut färdiga bollar och stjärnor och sådant ur munnen på dem. De övergick i blöta streck som plöjde en väg intill oss och som kråkorna sen torkade bort. Skydde hade en särskild förmåga att fånga dessa, vad de nu var, och förvandla dem till krackelerade fläckar. Vi försökte göra likadana men misslyckades.
Splash!!! Oj då. Flickan blev blöt. Det kom en häftig regnskur och den trängde ner genom lövverket som ett vattenfall. Flickan reste sig och rullade runt i det blöta. Hon älskade att vara blöt, älskade det våta som blev så lustigt i upplevelsen i kroppen. Nästan inget annat kunde få henne så närvarande i den vanliga världen.
Mamman blev arg och tyckte att flickan var oförskämd och blötte ner sig bara för att hon skulle få extra besvär. Speciellt om flickan inte ville ta av sig så att mamman kunde få på henne torra kläder. Då blev hon straffad med att inte få vara inne, eller ute, beroende på vilket mamman för tillfället ansåg vara mest attraktivt. Flickan gillade detta med mamman. Hennes atmosfär var full med känslofärger som gjorde de mest underliga krumbukter och till slut formade sig till bilder. Flickan lekte med dem och då kom det ännu fler krumbukter ur mamman och flickan skrattade.
Emma var min. Vi var i samma värld. Hon kallade mig sitt lilla gullehjärta och det blev så fint i atmosfären. Hon tröttnade aldrig på mig eller försökte att få mig annorlunda. Vi var i samma fält, i samma atmosfär, samtidigt i både det riktiga och det vanliga. Hon var någonting annat än allt jag kände till. Hon var en rörlig substans, hon var som Slire och Skydde men hon var samtidigt en av de vanliga som kunde prata med pappan och mamman. Hon var stor och varm och tog i mig med sin enda arm och det kändes. Hon var en varelse som befolkade min värld och som jag kunde komma ihåg hela tiden. Med henne kunde jag leka. Hon tog i mig, lyfte upp mig, satte mig i knäet och det var som att hamna i en bassäng med varmt bubblande vatten. Jag vältrade mig i det, rullade runt, hennes röst, hes och skrovlig, omfamnade mig, jag rullade runt, runt och kluckade av förtjusning. Det blev en särskild sorts musik.
Hela världen blev fylld på ett alldeles särskilt sätt. Allt blev fyllt, både utanpå och inuti. Det var som att allt blev ett och att jag var del i det. Det var helt annorlunda än allt annat som fanns. Vi var i ett … vad? … bara i ett. Emma såg mig och hon skrattade när hon såg mig, vi möttes och hon var med. Jag vältrade mig i det, rullade runt i det, hennes röst omslöt mig och det var som vågor som jag flöt i. Hennes ögon tittade på mig, jag såg in i dem, suddiga och ändå så tydliga samtidigt, jag kastade mig in i blicken och det var som att fara igenom en lång, lång genomskinlig stråle. Rätt som det var ramlade jag ur den och rätt in i ett hav av tentakler som lyfte mig som på en rosenbädd, som sammet och siden, och som bäddade ner mig.
Jag såg armar och ben som for omkring, som tog tag i mig, som förde mig tillbaka i min kropp och så for jag i väg i en annan stråle och fick nya upplevelser och armarna och benen förde mig tillbaka. Emma sjöng något och det blev som en stjärnhimmel, som ett tomtebloss, som ett fyrverkeri, som att vara omgiven av en massa gnistor, och jag såg hennes mun där allt kom ut. Jag gick in i den och kastas ut av ljudet och for i väg ut i rymden. Jag vände, stretade tillbaka, dök in igen för att genast kastas ut på nytt. Emma hyssade mig i luften och jag skrattade. Av det ljudet blev det ljusglimtar som spred sig och blandade sig med Emmas och det blev nytt igen.
Flickan skvätte till. Hon hörde Emma säga att det var dags för kvälle. Hon visste inte vad kvälle var men hon visste att Emma skulle ta henne i handen och att de skulle gå över till det andra huset. Hon visste att nu började något mycket obehagligt, och hon ville inte gå på kvälle, men Emma förde henne varsamt dit och hon fick till sist foga sig.
Någon tog tag i flickan och började slita av henne kläderna. Flickan skrek och värjde sig. Någon tyckte att flickan skulle vara tacksam nu när hon hade fått vara med Emma så länge. Flickan förstod inte vad det innebar att vara tacksam och ännu mindre att det gick att inte skrika när skriket var där. Händerna blev hårdare och hårdare och rösten blev gällare, det blev mörkt. Det var som att hamna i en mörk grotta, kallt och ogästvänligt, det blev salt och varmvått i ansiktet, på händerna och fötterna. Något gneds runt, hårt och ovänligt, det var som att drunkna i mörker. Efter en stund blev det helt tomt, intigt, ingenting och lugnt och då var det skönt att bara låta, att vispa med händerna, att gå och gå, och så var flickan Ute … Slire och Skydde kom och omgav mig. Vi for in i ett moln och bäddade in oss så att vi inte såg och inte hörde något, bara var, så blev allt i ordning igen.
Varma händer omslöt flickan. Hon hamnade i en känd famn och bars i väg. Hon blev alldeles nöjd igen. Nu var allt som det skulle och flickan började åter låta och röra händerna framför ansiktet.
En stor oro rörde sig i mig. Emma var borta. Hon fanns inte där som hon alltid gjort. Det var som tomt i luften. Ingen stämma att flyta i, inga händer som kändes särskilda och allt annat som hörde ihop med henne. Ingen stämma att flyta i, ingen stråle att följa, ingen hand som tog i mig och som utgjorde en egen värld.
Emma fanns ibland i atmosfären men inte som tidigare. Tidigare hade hon varit i båda världarna samtidigt. Förutom Far var det ingen annan som var med mig i båda. Det var så konstigt, som om det nu fanns någonting tomt i livet.
Det var så konstigt, som om någonting hade blivit tomt i världen. Det var nytt för flickan och hon blev rastlös. Hon började kvida och skaka på huvudet, vifta med händerna och krypa ihop och dunka huvudet i väggen. Då blev det lite lugnt inuti flickan och hon kunde återkomma till det vanliga.
Kyrkan var en spännande plats för flickan. Hon älskade den gamla elvahundratalskyrkan. Dess ojämna stenar som var så fina att sitta vid och följa med blicken. Och inne i kyrkan var det så vackra fönster. När flickan var liten kom det en gång en man dit och knackade ner murbruk. Ljudet lät trevligt, och under murbruket fanns bilder. Han sa att det var blymönjebilder och att det var sådana som man målade på femtonhundratalet. Flickan gick in och kröp upp i en fönsternisch. Nischerna lutade utåt men vaktmästaren hade satt en trätrall i en del fönster för att kunna ställa blommor och kandelabrar där. Det gick att sitta och vagga där.
Glaset gjorde prismor och solen gjorde regnbågar, och världen liknade en rörlig massa som kom och gick. Jag for in i den rörliga världen. Den var glasgrön och vacker, som kristaller åt alla håll. Så kom först Slire. Han virvlade runt och gjorde långa silvergröna streck som bildade åttor på himlen. Han ropade: “Kom och följ mig.” Sen kom Skydde och han väntade på mig. Jag for i väg mellan dem. Världen blev färgad, isfärgad, alla tonarter, genomskinliga som is fast inte kalla, vi kunde fara rakt igenom, och det blev massor med kristaller som när vi passerat smälte ihop igen och bildade nya mönster. Ut, in, igenom, nybildade mönster och färger, fram och tillbaka. Slire tog tag i mig och slängde mig igenom. Skydde var på andra sidan och slängde mig tillbaka. Det blev silvergröna streck ut ifrån glaset på båda sidor, ett nytt streck för varje gång jag for igenom. Vi skrattade alla tre, stannade upp, tog ny sats, slängde oss i väg och igenom igen, många, många gånger, tills jag kände ett par händer som tog tag i mig.
Ett par händer tog tag i flickan, lyfte ner henne och borstade murbruksdammet av henne. “Kom nu, jag ska gräva en grav. Du ska inte sitta här inne i mörkret när det är så fint väder ute.”
Han satte flickan på ett par plankor han lagt vid kanten av graven. Det var huvudändan sa han, där stenen stod och där han inte skulle kasta upp jorden. De andra plankorna var till för att sätta händerna på när han skulle ta sig upp efter att han grävt färdigt.
Jag satt ihopkrupen och vaggade. Det var en fin atmosfär omkring honom. Han tänkte hela tiden och hans tankar och fantasier syntes så tydligt. Han var en lycklig människa inuti men han passade inte in i samhället särskilt bra. Man sa om honom att han ljög så förfärligt och att han trodde sig själv. Någon sa: “Ljuger och ljuger, det kan man väl inte precis säga men han far lite illa fram med sanningen.” Han smygsöp också. I många skrymslen vid kyrkan, i muren, i skåpet i sakristian, i redskapsboden och på några ställen till hade han små pluntor. Sen hans fru dog hade han bott hos sin son, och sonens familj och framför allt sondottern hade tagit på sig uppgiften att “hålla ordning på honom”, och det innebar att han inte skulle få dricka. Därför hade han alla de här pluntorna överallt. Han tog sig också en hutt av nattvardsvinet då och då, men det var bara jag som visste det.
Ofta berättade han sina historier om dem som låg i gravarna och vi for in i de historierna. Det myllrade av djur och platser och människor. Människorna var genomskinliga på ett sätt som inte de vanliga människorna var, och mer levande. De pratade med varandra; jag såg deras meningar. Vi var med, fast osynliga för de andra. Det utspelades en massa händelser framför våra ögon och vi stod vid sidan och tittade på. Dramatiken var stark. Det var som en film fast ändå inte. Vi var med i filmen fast bara som åskådare. Jag kände igen bygden, alla gårdar som kom fram, men husen såg annorlunda ut både inne och ute. Människorna kände jag också igen fast det var inga som fanns i den vanliga världen just nu. Ofta var det svartsjukedramer, förbjudna förälskelser, ond bråd död, mord och andra hemskheter. Ofta dök det upp zigenare som dansade eldigt och förförde unga välborna flickor. De blev med barn och bortskickade och det blev mörkt omkring dem. Alla åt massor med mat och drack mycket. Fest, fest, fest och massor med äventyr. Allas öden slutade i ond bråd död, och med begravningar, som också var konspirationstillfällen och fester.
Hans berättelser kunde ta sig vilka former som helst och det var så lätt att följa med och titta på. Jag älskade dessa tillfällen. Jag levde med i alltsammans utan att någon angrep mig, med Slire och Skydde på var sin sida om mig.
Hans röst trängde igenom. “Iris, jag är färdig nu. Du ska gå med mig in, jag ska bli bjuden på kaffe av din mamma och du ska få mat.”
Flickan lyftes upp på benen, han strök henne ömsint över håret och sa: “Du är allt en liten ängel du. Men di andra säger att du så besvärlig och det kan då inte jag begripa.”
En annan dag satt flickan vid koret och tittade på altartavlan. Det var en man som hängde på ett kors. Det var en utmejslad träfigur som var uppspänd på ett kors, målad på och fastsatt på en tavla med ett motiv av ett berg, och i bakgrunden en stad. Det var lidande människor runt korset och det var målat blod i streck både på figuren och själva tavlan.
Jag vaggade in mig i tavlan och hörde allt kvidande. Det blev till en djup klagosång som vackert ekade i bergen. Jag for in i klagosången och sveptes in i en massa människors inre. Där var så mycket varmt lidande. En del var lättade – det var inte de som hängde på korsen – andra ville hänga där i stället för att vara på marken, en del hängde på varandra och kände sig upprymda, men alla, alla var i klagosången. De som ville hänga på korsen var svarta inuti och tomma; de önskade sig färg och rörelse. Ingen såg dem eller lyssnade på dem och de led. De hade tomma hål som det var sug i, och dem brukade jag akta mig noga för. Om man kom för nära och sögs in i dem så blev världen skrämmande och otäck, och där ville inte jag vara. Inne i dem var det som om vilda djur kunde nå mig och sarga mig till trasor, och när det hände var det efteråt svårt att plocka ihop sig.
Varje gång jag gick in i altartavlan fick jag uppleva nya saker som ibland hängde kvar lång tid efteråt och sysselsatte mina tankar. Jag blev borta inuti på ett annat sätt än när jag var Ute. Det var som om någon annans liv pågick inuti mig. Ibland kunde något tränga in och få kontakt med mig och det var förbryllande, för då kom reaktioner i min kropp som var främmande och skrämmande och som jag inte uppfattade som mina egna. Jag upplevde att den andres vilja trängde sig på, och jag inte kunde begripa den. Någon i tavlan försökte få mig att ta med ett meddelande tillbaka vilket utlöste obehag, en annan sorts smärtsamt obehag som hade med kroppen att göra. Det var något som jag var tvungen att anpassa mig till men som jag inte kunde anpassa mig till. Det var som om vilda djur anföll mig och att jag inte kunde värja mig. Jag blev som tokig och började slå, sparka, bita, riva, skrika och försöka komma bort inuti.
Vaktmästaren hörde henne och sa: “Nu får hon ett anfall igen!” och fick tag på henne och höll henne. Helt obegripligt fäktade hon och skrek som om det var något farligt som hon var med om. Utifrån fanns ingenting som kunde skrämma, så vaktmästaren begrep inte vad det handlade om. Han var bara förbryllad.
När någon dött och skulle begravas placerades kistan i likboden. Där skulle den stå med öppet lock tills det var dags för begravningen. Likboden var låst men ofta var ett litet fönster öppet. Fönstret var placerat på långväggen längst bak mot kyrkmuren, mot redskapsboden som låg en meter ifrån och som skymde för all insyn, bara för att ingen skulle observera det. Eftersom jag ofta var med vaktmästaren hade jag sett detta och jag visste att när fönstret var öppet fanns det en kista i boden. Någonstans inuti mig fanns en försiktighet. Det var inte så att jag tänkte att jag skulle skydda mig från att bli sedd, men väldigt ofta undvek jag ändå att bli sedd. Det fanns en liten stege bakom redskapsboden. Vaktmästaren hade använt den för att klättra upp på och byta psalmsiffrorna vid mässor men han hade fått en ny, vackrare, snidad stege, så den gamla hade hamnat bakom redskapsboden. Jag släpade fram stegen och klättrade in.
Sakta kröp jag upp på kistkanten. Jag satte mig och tittade på liket. Satt där och tittade och tittade. Så började jag prata, långa ord och meningar, de bara forsade ut ur mig, alla ord jag kunde, och jag lekte med dem i alla former. De bytte plats och blev till nya mönster. Inuti mig blev det oavbrutet nya betydelser och det var så festligt. Personen i kistan fick andeliv, tittade upp, log, blev genomskinlig och fanns med mig. Det rullades upp ett liv, det liv som personen levt. Jag var i den andres närvaro i hoans upplevelse, och situationen var som en film som spelades upp. Jag och personen i kistan var åskådare till hela rapsodin av händelser och samtidigt var vi med där det hände. Jag betraktade det som utspelade sig som vän till personen. Först som litet barn. Personen växte och blev större. Vi vandrade vidare i livsfilmen och nya händelser dök upp. Det var konfirmation, bröllop, fester och begravningar. Det var alla känslor som fanns, glädje som tog sig vissa uttryck, sorg som tog sig andra, lite ilska, men den vände ofta runt inuti utan att ta sig något uttryck, och rädsla. Rädslan var speciell för den skapade spöken, de mest otäcka bilder som inte hörde till min föreställningsvärld men som ändå präglade allt och alla. Så trängde det in ett ljud från den vanliga världen.
Flickan ryckte till, blev medveten om var hon var, smet ut lika tyst som hon kommit in, kröp längs muren och reste sig inte förrän hon var vid boningshuset. Hon visste intuitivt att hon inte fick vara där och hon höll sig undan så att ingen skulle upptäcka henne.
Ofta gick hon upp i kyrktornet. Däruppe var det skumt och massor med fladdermöss. De flög omkring och susade kring huvudet. Hon öppnade luckan och kröp upp i fönsternischen. Då hängde sig fladdermössen i taket på alla bjälkarna. De hängde i klasar som gråsvarta ovala bollar. Ibland flaxade det till och en vinge slog i luften.
Jag lossnade och flöt upp bland fladdermössen. De var mina vänner och de brydde sig inte om att jag var där. De var som ett stort sällskap. De var mina vänner och jag hade ord på dem. Jag pratade till dem och efter en stund började de fara omkring med mig. De blev som små mörka moln som snodde omkring mig. Alla fladdermössen bildade en matta som jag låg på. Slire och Skydde kom. Fladdermössen blev som ett galler. De hängde ihop med varandra med hål emellan. Vi for in genom ett hål och ut genom ett annat. Vi drog färgade trådar igenom hålen så att de bildade mönster. Så bröt fladdermössen sig ut ur mönstret och for i väg. Det var bara de färgade mönstren kvar som bildade mattan. Vi balanserade på dem. Vi kröp runt knutar, tosten och trasselknyten, in genom öppningar och snärjde varandra. Vi flätade ihop färgerna och snodde in varandra i dem, drog i någon tråd, och någon av oss rullade som en spole i luften. Det blev virvlar och nya mönster av färgtrådarna.
Vi lyfte med mattan högt upp och såg jorden under oss. Världen bestod av färger som flöt i varandra och små prickar och fyrkanter som stod stilla under oss där mattan drog fram. Vi lekte, tog något ur luften som vi kallade synligheter, kastade dem på varandra och lät dem förändras och kastade tillbaka. Då uppstod nya synligheter och vi fortsatte tills det var fullt med synligheter och vi kunde sätta ihop dem till mönster som gick att förstå.
Bang … en dörr slog igen. Jag ryckte till och var tillbaka i tornet.
Den roligaste leken i tornet var att sitta i gluggen och titta ut över landskapet. Det var så högt upp att det sög i fötterna. Det såg så lockande ut och jag svepte med blicken upp och ner, upp och ner tills jag gled ut. Slire och Skydde kom och vi skickade tankar. “Vi leker rulla nerför kyrkovägg.” Det var den bästa lek som fanns.
Vi rullade ut genom gluggen och rullade efter väggen, ju fler varv dess bättre, med de mest konstfärdiga rörelser som kunde tänkas, och så flöt vi ut i en mjuk cirkel och upp igen. En av oss gjorde först nya mönster och de andra gjorde efter. Så bytte vi så att någon annan ledde, och de andra gjorde efter, hur många gånger som helst. Vi samlades i en hög på backen och for upp igen, delade oss, gjorde piruetter i luften, tillbaka till gluggen och så rullade vi ner på nytt. Ibland tog vi oss ända upp till tornet och rullade därifrån. Det fanns också en åskledare som gick över hela taket och ner i backen. Den åkte vi kana på och snurrade runt som spiraler.
Trappan knarrade, pappan kom upp, han strök flickan över kinden. “Sitter du här! Jag ska ringa, så då får du hjälpa mig och fånga lappen.” Lappen var en träbit som höll kläppen på plats så att klockan inte skulle klämta utan slå hela slag från början. Sen lyfte han ner henne och tog med henne in.
På vägen in hade pappan en del han skulle göra och när de passerade gungan satte sig flickan där.
Kvällsljuden kom som en serenad, gungan vaggade och jag kom ut. Prasslet i vinden bildade ljusdroppar som lekte tafatt, en hund som avlägset gav skall blev blåljus, som tungor i rymden, knastret under träskorna när männen gick över gårdsplanen blev mareld och deras ord till varandra var som ett rött skimmer. Alltsammans var som ett ljusspel och en serenad i min värld. Allt var som en enda närvaro, ett medvetande som lockade och tjusade mitt sinne.
Pappan kom och hämtade henne och de gick in i köket. Mamman sa till henne att hon skulle tvätta händerna. Hon tittade ner på sina händer. De lekte tafatt, vände och vred på sig. Hon sa: “Händer, händer.” De såg lustiga ut. Mamman tog tag i flickan och föste ut henne i tvättrummet. Hon var hård i händerna och hennes ord var som pinnar som slog i luften. Tvålen löddrade och bildade vackra bubblor. Jag klappade på dem och försökte knöla ner dem i vattnet men det gick inte, de poppade upp hela tiden. Vattnet rann över händerna, det blev rännilar som var som glittrande pärlband. Jag följde dem och de lade sig omkring mina fötter. Bubblorna följde också med de glittrande pärlbanden. Det blev mer och mer vatten på golvet och mina fötter trampade runt. Det var roligt.
“Se vad du ställer till!” Mamman slet tag i henne och torkade upp på golvet. Flickan sjönk ner på golvet och hasade in under bordet.
Efter maten tog pappan med flickan in till sängen för att vila en stund. Han lade sig ner och lade flickan i ögonhöjd med sig själv.
Hans ögon trängde in i mitt sinne och jag fördes ut i något annat än jag annars var i. Det var som en annan verklighet. Det var som att se med helt andra ögon, höra med helt andra öron, lukta och smaka på ett helt annat sätt och känna … Det var både behagligt och obehagligt. Kroppen blev som något annat, inte bara som den var utan något som kändes. Fars hand rörde vid min hud och först brände det till men sen gick det över i en behaglig känsla, som en vind som blåser mot huden. Fars ord nådde mig och fick mig att se ting, påtagliga ting som stol, bord, klocka. I min värld var det bara substanser som flöt omkring utan mening, men just i det ögonblick jag var i fars ögon blev de hårda och påtagliga, som materia, och fick betydelse på ett annat sätt. Det var som att se med hans ögon. Pappan kallade dem realiteter. Han sa: “Du behöver förstå realiteter, annars klarar du dig inte i livet.”
Varje dag ägnade pappan tid åt att hålla flickan i realitetsvärlden och förmedla kunskap. Han fick många goda skratt åt hennes sätt att tolka världen och förklara vad hon såg och förstod.
Han berättade om att Luther skulle spika upp sina teser på kyrkporten. För flickan var teser detsamma som bokstäver och ord, och hon förstod inte att orden fanns på papper. Hon pratade i timmar med honom om hur Luther först kunde få bokstäverna att hänga samman i ord och sen hur han skulle bära sig åt för att få orden att fastna på kyrkporten utan klister och hur han skulle få plats med alla orden på en liten kyrkport. Mamman hörde flickans utläggningar ute i köket och gjorde en rolig historia av hur otroligt dum och obegåvad Iris var som kunde tro något så dumt och som hon berättade för sina väninnor på kafferepen, och så skrattade de tillsammans och tyckte att alltsammans var mycket lustigt. Det var inte särskilt elakt utan mer förvånat.
Sådana historier skapade ett visst intresse för fenomenet Iris och de gynnade hennes utveckling i den sociala vardagen.
På morgonen när det var alldeles tyst var det lätt att försvinna upp i taket. Jag vred mig runt och tittade på allt välbekant. Jag svepte runt och rörde vid varje sak. Ingenting kunde gå sönder och inget var förbjudet. Det var bara människor man inte fick röra vid för de kunde bli obehagligt berörda och rädda. Det fanns gott om prydnadssaker, fina små figurer som barn inte fick röra annars men när jag var Ute kunde jag falla ner över dem, svepa runt dem, gå igenom dem och göra allt, allt, allt. Jag blev liten och klängde på dem som om jag klättrade i ett träd, jag dansade runt dem och tog mig in och ut genom alla håligheter som fanns och tittade ut genom deras ögon.
Slire kom fram och tog upp jakten. Han rusade före och efter, under och över mig så att jag skulle tappa bort mig. Han busade, försvann och kom fram ur de mest omöjliga ställen och jag blev överraskad. Skydde kom och stannade vid min sida. Han visade mig en massa ord som lekte i atmosfären, ord som kom ur människor men också ord som bara fanns där. Det fanns ord som jag hört människor säga och andra som jag sett dem tänka. Det var starka ord som “död, sjuk, övergiven, fängslad, skjuten” och det var varma ord som “kärlek, lycka, värme, omsorg”, det fanns arga ord som “faen, djävlar, attans” och en massa utrop som människor använde när de blev rädda.
När människor sa ord strålade det ut en substans från dem. Den kunde vara trevlig men också giftig. Det fanns massor med olika blandningar, och Skydde hjälpte mig att skilja ut vad som var vad och hur jag kunde tänka om olika substanser. Det kunde vara något som var ohederligt och då blev det sotigt och överdraget med något ont. Skydde gjorde former av orden och hängde fast dem i bilder. Det kunde vara ett fält och där häftade han fast en häst. Det kunde vara en spis och där häftade han fast ett vedträ. Det kunde vara en åker där det låg en människa orörlig, och på den häftade han fast en kyrkogård och en kista. Det kunde vara ett stort sjukhus och på det häftade han fast vita rockar som sprang i korridorerna. Det kunde vara ett hus med gallerfönster och på det häftade han fast fångar. Jag hade hört mycket om Algerietkriget som pågick men begrep inte vad krig var utöver att det var bedrövligt och hemskt. Skydde visade mig uniformer som sprang och sköt. Han visade mig hur några på andra sidan föll. Han visade mig hur några i de egna leden föll. Det som bara varit bedrövligt och hemskt blev mer konkret och han visade mig hur de grävde en massgrav.
Flickan ryckte till. Någon lutade sig över henne och talade till henne: “Drömmer du så illa, du är genomsvett och skrek alldeles förfärligt.” Livet blev vanligt igen.
Flickan sov sällan. Hon somnade inte förrän alla andra somnat och vaknade innan alla andra vaknat. Hon hade en lite grön nattlampa och om den inte var tänd kved hon oavbrutet, och det lätet stod mamman inte ut med.
Jag fäste blicken på lampan och sjönk in i det ljusa grönskimrande, och så var jag i en annan dimension. Där var allt som vatten och luft, som vind och rörelse. Jag bara svävade i det, och flöt fram som på en matta. Det var fyllt i detta gröna, och ändå var det ingenting, det var inte tomt men det var ändå inte något fast, utan det ändrade form hela tiden, och jag var med i den formen så att det var smekande mjukt runt mig och jag hissades upp i en ljuvlig virvelström.
Blicken fastnade på fönstret. Det var först svart och sen blev det gråare och gråare och så småningom ljust. Jag drogs till Far som var på väg att vakna.
Pappan gick upp och ut i köket och satte på kaffe. Han tände i spisen. Flickan tassade efter och kröp upp i hörnan vid spisen och satt där och vaggade.
När jag kom i puberteten förändrades situationen. Dels blev min värld mycket mer svart och skrämmande. Det tillkom svarta, demoniska bilder och skrämmande ljud och ljus. Och dels hade Fars arbete med att få mig intresserad av den yttre verkligheten lockat mig till sig. Far bad mig vara i den vanliga verkligheten i stället för i min. Han sa att jag blev så främmande för andra att ingen ville umgås med mig om jag inte var med i den vanliga verkligheten. Han sa att han inte kunde föra en kamp med mig om jag ständigt försvann in i min egen värld. Han ville att jag skulle samarbeta och att han skulle lära mig allt han kunde om den vanliga verkligheten. Han talade om att det fanns så mycket spännande och glädjefullt i den och att jag säkert med tiden skulle få en känsla och upplevelse av det.
Det fick jag inte på det sätt som han målade ut, men jag har fått mycket annat och jag är glad att han förde kampen så länge att jag fortsatte att ta mig in i den vanliga verkligheten på eget bevåg.
På kyrkmuren
När flickan var tolv år upptäckte hon vad döden var. Tidigare hade det inte varit någon skillnad för henne mellan det materiella och det immateriella. Emmas kropp låg i en kista på kyrkogården, men Emma själv fanns fortfarande kvar och kom ibland och var med Iris. Tidigare hade hon hört talas om att en tjur hade stångat ihjäl en människa och att den människan dog.
Död var att en människa gick Ut från kroppen och inte kom tillbaka till den mera. Att hon begravdes i en kista på kyrkogården och inte bodde kvar i sitt rum längre. Så småningom kom en vetskap om början, att det fanns en början. Början var när en kalv föddes; den var ny, och sen fanns den och så var det slut när den dog. Djur slaktades och åts upp, men människor grävdes ner utan att man gjorde något med dem. Iris farmor och farfar dog med ett halvt års mellanrum just vid den här tiden och fyra äldre grannar dog också. Iris blev intresserad av döden. Att en del människor slutade gå omkring var knepigt. De som fanns runt den döde grät och blev svarta utanpå och man fick inte skratta, inte skrika, inte prata högt på ett tag. Sen var det borta som om personen aldrig funnits.
Under lång tid sysslade hennes inre med död, hon pratade om död, satt och såg på kyrkogården, på gravstenarna och försökte greppa det. Hon blev mer och mer medveten om människan, om det mänskliga, att människor var någonting annat än alla andra ting, och att man skulle tänka på ett särskilt sätt när det gällde människor. Denna insikt förbryllade henne. Hon visste inte var den kom ifrån, och hon visste inte hur hon skulle förhålla sig till den. Det var svårt och förvirrande och smärtsamt och obehagligt och ändå drogs hon till den här speciella världen.
Då och då var det en begravning i kyrkan och ofta var hon med. Hon älskade det. Dels för att kyrkvaktmästare August var där. Hon hade ofta varit med honom när han grävt graven och hon kom ihåg hans berättelse om den döde. Dels för att människor på begravning blev ett med sig själva, blev tydliga och grät på ett vackert sätt. Prästen lät henne vara med. Han trodde att hon nog skulle ha någon nytta av det i framtiden. Farmodern däremot förbjöd henne att gå på andra familjers begravningar. Hon var livrädd för död och trodde att flickan drog på sig synd och var pervers som ville vara med i så sorgliga sammanhang.
Flickan låg på kyrkmuren och betraktade allt som hände på begravningen. Det var många människor där, samlade runt kistan som stod på två bockar. De ogenomskinliga var alltid svartklädda och stod där de stod. De genomskinliga var klädda i olika färger och hade uppsatt hår och gick omkring tillsammans med den döde. De brydde sig inte om prästen och de svartklädda utan rörde sig i gemenskap med varandra och med den döde. De svartklädda var i prästens atmosfär. Detta var alltid en högtidsstund för flickan eftersom de grät och därigenom blev begripliga.
När begravningen var slut och folk var på väg hem satte sig flickan vid grinden och tittade på dem. Förvånat såg hon att det bara var några få kvar, de svartklädda, och hon undrade var alla de andra som hade varit med på begravningen hade tagit vägen. Hon sprang ner till sin pappa i lagårn och frågade: “Var är de?” Pappan förstod inte vad hon syftade på. Han tittade vänligt på henne och sa: “Ja, du har ditt för dig!”
Så en dag förstod hon vad död var. Hon satt på kyrkmuren. Bakom sig hade hon alla gravarna, och där låg alla de döda. Framför sig hade hon gårdsplanen, och där var hennes pappa och alla farbröderna och de var levande. Då fick hon plötsligt klart för sig att de döda låg i jorden och multnade och försvann, och de levande på andra sidan kyrkmuren växte och åldrades och ändrade sig och kunde röra sig och prata. Och hon tänkte: “Just det, de som ligger i jorden kan inte prata och inte röra sig. Men de som är där nere på gårdsplanen kan det och kan förstå varandra.” Hon förstod att när man var i livet kunde man förändras men när man var död kunde man inte det. Och då förstod hon att alla de som var Ute, de som varit på begravningen tillsammans med den döde och som var genomskinliga, de förändrades inte, de hade ingen substans som var jordad och som kunde förändras. När hon såg det tänkte hon: Aha! Det är det som är skillnaden mellan liv och död, att den fysiska delen hamnar i jorden och inte kan röra sig längre. Då är man död. Så länge man är på jorden och kan röra sig är man i livet. Och genast tänkte hon: Men varför är då människor ovänner med varandra och låter bli att prata med varandra när de vet att de ska dö, att de ska förlora den kontakten?
Hon upptäckte ovänner överallt och förundrades över att de flesta hade någon som de var ovän med, ibland hela tiden, ibland någon stund då och då. De sa ord som gjorde ont i den andre, det kunde hon se, ibland så att personen blev helt svart inuti och ibland röd, ibland helt intig och borta. Hon förstod att både den som sa saker och den som hörde saker blev sjuk inuti av detta.
Ibland blev det svart hos någon annan utan att det var meningen och då uppstod ovänskap ur det, men ofta fanns någonting redan från början som det var meningen att man skulle bli ovänner över, och det var det som var så obegripligt.
Hon tänkte på den gången två av mammans syskon kommit från Göteborg med sina familjer för att hälsa på och för att lämna sina barn som skulle vara sommarbarn. Flickans moster, Tuttan, kom in till mamman i köket, hjärtligt översvallande, tillmötesgående och glad. Hon pratade om sitt eget hår som hon hade färgat i samma färg som mammans, som hade naturligt vackert kastanjebrunt hår. Flickan som hade satt sig i ett undanskymt hörn av köket för att inte riskera att bli utsatt för hjärtlighet såg att det glada hos mostern kom ut i atmosfären i höjd med ansiktet, men att det längre ner, ungefär i höjd med magen fanns något tungt och mörkt som strålade och pulserade och som var ont och som bara letade efter något att bli arg på, att kunna slå ner på. Det mörka pressade uppåt mot det ljusa och glada runt ansiktet. Flickan såg att det ljusa och glada skapade en spänning hos mamman, ett obehag, och hon tyckte att det var så fascinerande att deras samtal inte var entydigt utan att det pågick flera saker samtidigt.
Mamman höll på att göra en bulldeg. Ur kärnan tog hon en stor klick av det hemkärnade smöret och lade i bunken. Sen gick hon in i det svala skafferiet. Ur spilkumen skummade hon med gräddarn massor av tjock grädde från morgonmjölken som hon också hällde i bunken.
Flickan såg hur det mörka blåste bort allt det ljusa från mostern. “Att du inte skäms!” sa mostern. “Att använda riktigt smör och grädde i en deg! Det är inte rimligt att ni bönder kan ta kilovis med smör och litervis med grädde i maten. Titta på alla hungriga barn som springer omkring på gatorna i Göteborg och som inte har saltet till vällingen en gång. Och tänk på att folk i stan måste köpa margarin, och bara en enda deciliter kaffegrädde till söndagsefterrätten. För hela familjen.”
Flickan såg att mamman övervägde om hon skulle låta detta passera och hon visste att om mamman hade något problem med grädde så var det att hon kunde få skäll om hon inte utnyttjade all den grädde som fanns. Mamman sa: “Men det hjälper ju inte de där ungarna om jag låter bli att lägga smör och grädde i mina bullar.”
Egentligen var mostern överens med henne om detta. Hon var för klok för att tro att det skulle hjälpa barnen i Göteborg om hennes syster avstod från att använda smör och grädde i matlagningen. Så därför bytte hon ämne. “Du borde skämmas som har det så bra att du kan laga mat på det viset. Vi minsann, vi andra syskon, vi fick ge oss ut i världen tidigt och börja jobba. Men du blev bortskämd och fick ligga på sjukhus, och sen blev du omhändertagen av morfar, och förresten var det tack vare dig som vi blev moderlösa allesammans. Och sen har du dessutom gift dig till välstånd. Du borde förstå hur illa vi har farit och du ska inte sätta dig på dina höga hästar.”
Flickan såg att mammans atmosfär försvann och att det blev askgrått omkring henne. Hon blev som vanligt helt knäckt och fick inte fram ett ord.
Deras bror Otto kom in i köket, lockad av den upprörda rösten. Tuttan lade handen på pannan och sa: “Åh, jag kan inte vara här, jag får bara huvudvärk!”
Otto sa anklagande till mamman: “Har du förargat Tuttan nu igen?”
De försvann ur köket och det blev tyst.
Flickan hade ingen medkänsla med mamman, men för henne var det ett så obegripligt fenomen med dessa gräl som fanns i atmosfären redan innan det fanns någonting att vara arg på. Och det förundrade henne att ord kunde ha sådan makt över människor, att mamman kunde bli helt tillintetgjord av – bara ord.
Mamman hade slutat med bullbaket och stod alldeles tyst och stilla. Hon gick in i skafferiet och stängde dörren om sig. När mamman inte visste vad hon skulle ta sig till, när hennes atmosfär hade blivit svart eller försvunnit, brukade hon gå in och ställa sig i skafferiet. Skafferiet var ett litet rum med prydliga hyllor, isolerat mot sommarens värme och vinterns iskyla. Dörrvredet var ett handtag på insidan och en spik på utsidan för att barnen inte skulle kunna ta sig in och norpa godbitar. Hon stod där inne och tittade på hyllorna och ställde i ordning och njöt av att se all maten, fin och iordningställd. Detta var hennes kungarike, här härskade hon och här var det ingen annan som bestämde och ingen som angrep henne. När hon blivit glad igen kom hon ut och fortsatte med bullbaket.
Det finns ju ingen anledning, tyckte flickan där hon satt på kyrkmuren, för människor att vara ovänner med varandra och låta bli att prata med varandra medan de lever. Det är ju en så kort stund, en så liten del av evigheten som de kan vara i kontakt med varandra. Evigheten var för Iris det man kom ifrån och dit man gick. Evigheten var den riktiga verkligheten, den som låg bakom den vanliga verkligheten.
I det ögonblicket kom pappan fram till henne på kyrkmuren och sa: “Vad funderar du på?” Hon frågade varför man föddes när man ändå skulle dö och då skrattade pappan och sa att det låg ett långt liv och en massa erfarenheter emellan dessa två oåterkalleliga tillstånd.
Han sa: “Till blir man för att två människor tycker om varandra och det blir barn, och bort går man för att kroppen inte orkar förnya sig längre. I mellantiden är man människa av kött och blod och då har man möjlighet att tänka, känna och göra saker, både för att äta sig mätt, ha tak över huvudet och kläder så man inte fryser och framförallt, vara tillsammans med andra människor som vi är på vår gård. Det är lyckan”, sa han. Han suckade och fortsatte: “Jag önskar att du kunde stanna här i det vanliga och inte bry dig om att vara inuti dig själv. För då blir du så främmande för andra människor att de inte kan ha kontakt med dig.”
Då berättade Iris för honom att hon hade fattat vad döden var. Han förstod det. Iris frågade: “Men varför är människor då ovänner och slutar prata med varandra? Varför umgås de inte med varandra utan bara slutar prata med varandra när de vet att de ska dö?”
Pappan svarade: “Därför att de inte förstår det. Om de hade förstått det hade de begripit att det inte är någon idé att låta bli att prata med varandra. Att du förstår att man dör betyder inte att de förstår det. Varför talar inte du om det för dem?”
Han gick därifrån och flickan satt kvar på kyrkmuren. Först tänkte hon på att pappan hade sagt: att du förstår betyder inte att de förstår. Det var en fullkomligt omvälvande tanke. Dittills hade hon trott att alla människor förstod allt som hon själv förstod och dessutom mycket, mycket mer. De var ju vanliga, så de kunde ju allt. Att hon skulle förstå något som inte alla andra förstod hade varit helt utanför möjligheternas gräns för henne.
Sen tänkte hon på den riktiga världen, den som var känd för henne och där hon alltid kunde vara och där allting var lugnt och allting var som det skulle vara. Det skulle vara mycket enklare att vara Ute än att delta i människotänkandet, och hon satt och tänkte att hon kunde välja att bara vara kvar i den verkliga världen, och strunta i den vanliga världen, med all död och alla människor.
I den riktiga världen är allting uppklarat. Den kan vara svår och komplicerad, men den är uppklarad och synlig och där finns ingen dold agenda. I den riktiga världen tillsammans med Slire och Skydde fungerade det som hon trodde var gemenskap. Att leka hela tiden, att fara omkring, det var livet, det var det riktiga. När hon var i den riktiga världen blev det efterhand allt svårare att återvända till den vanliga världen. Det var som att vara i ett sömntillstånd och inte vilja vakna. Och i det tillståndet blev det allt smärtsammare att släppa taget för att dundra ner i det vanliga och kliva upp för att gå på toaletten och befatta sig med allt det jordlika och fysiska. Övergången till den vanliga världen blev till slut mardrömslik. Det var som om hon åkte in i en kon för att landa i kroppen. Och när hon var i den vanliga världen blev den riktiga världen som en dröm, någonting som var helt annorlunda.
Och samtidigt hade den vanliga världen fått en väldig attraktion för att den var så oförutsägbar och full av chockartade överraskningar. Människor reagerade så oväntat, de sa och gjorde saker som var så fascinerande.
Hennes pappa hade sagt att han tyckte att hon skulle vara i den vanliga världen och inte i den riktiga världen och umgås med människor där i stället och välja den vanliga världen för att hon hade en uppgift, att tala om att de inte skulle sluta prata med varandra eftersom döden finns.
Det var inte alls lockande för Iris att vara i den vanliga världen. Den var så svår, hon förstod inte hur den hängde ihop, förstod inte den vanliga världens värderingar. Den var som en konstighet, en tröja som man skulle ta på sig åt rätt håll och med rätt sida utåt, och man skulle vara någon annan än sig själv, någon som passade in, och det var så svårt och trassligt och omständligt. Hon slet med den tanken och vägde det kända, lätta mot det svåra, komplicerade, trassliga, obegripliga. Länge, länge.
Hon satt på kyrkmuren. Hon kände att hon hade en uppgift. Till slut tänkte hon: “Ja, om han tycker att det är bra så är det bra och då bestämmer jag mig för det.”
Hon bestämde sig för att vara kvar i den vanliga verkligheten så länge som hon levde och att inte längre bry sig om det riktiga. Hon tog avsked. Hon tänkte på Slire och Skydde och på deras lekar och på hur de hade haft det. Hon tackade för det: det var väldigt kul, det var livet. Och nu var det slut med det.
Hon bestämde sig för att tala om för folk att de var dödliga så att de kunde sluta vända ryggen åt varandra, för det skulle de göra tids nog när de dog. Det var ingen vits att göra det medan de levde.
Hon fick en mission. Att bli vanlig för att kunna prata med vanliga människor.

Att bli vanlig
Att tvingas vara i den vanliga världen hade för Iris varit något marigt och omständligt och bråkigt och plågsamt. Man måste byta kläder och man måste tycka om att byta kläder. Och man måste tycka om att kläder luktade rent och inte luktade Iris. Iris kunde inte förstå hur människor kunde tycka om doften av nytvättade kläder. För Iris luktade de främmande. Hon tyckte om när en människa luktade svett för att svett luktade människa. Hon hade kommit underfund med att om hon strök kläderna luktade de strukna och luktade åtminstone inte längre rent. Därför strök hon alltid sina kläder. Alla sina kläder. Underbyxor, sockor, ylletröjor.
Iris hud var mycket känslig för lätt beröring som kunde svida eller bränna som eld. Därför brukade hon sätta på sig sina flanellskjortor ut och in så att den mjuka, sköna sidan kom mot huden. Hon hade inte heller velat ha knäppningen fram, för tyget glipade mellan knapparna och det tyckte hon inte var skönt. Därför brukade hon sätta på sig dem bak och fram, med knäppningen i ryggen. Då kom kragen på framsidan av halsen, och det hade den fördelen att hon kunde fälla upp den och gömma huvudet bakom den för att skydda ansiktet mot de sträva tröjorna och också för att gömma sig för världen. Och där, bakom kragen, andades hon bort den främmande doften av nytvättat och fyllde skjortan med Irislukt.
Ofta framkallade Iris någon form av smärta i kroppen för att känna att hon levde. Hon rev av hud tills det började blöda och så slickade hon på stället så att det sved. Hon vek upp överläppen och sög fast den mot näsborrarna och pillade loss slemhinnan från insidan av överläppen tills den blödde. Sen gned hon sårigheterna med citron eller salt så att det sved ordentligt. Hon gned fingret mot en tvål och satte tvål i ögonvrån så att det sved och tårarna rann och ögat blev rött.
Iris hade svårt att sitta vid bordet som alla andra och att sitta kvar med dem. Helst ville hon sitta under bordet, men när hon ibland satt på stolen brukade hon luta sig med ansiktet nästan nere i tallriken för att slippa se om de andra tittade på henne. Och så brukade hon humma oavbrutet för att avstöra. Hummandet gav henne en form som höll de andras former på avstånd så att de inte skulle invadera henne. Hon ville inte äta med kniv och gaffel utan bara med sked. Hemma gick det bra eftersom alla för det mesta åt med sked, men när de fick främmande dög det inte.
Iris hade mycket ritualer för sig. När hon och familjen skulle gå bort blev det för Iris något nytt, främmande, icke önskvärt som förestod. Om hon då gick på toaletten – även om det inte behövdes, drack vatten – även om hon inte var törstig, letade upp stövlarna – även om det inte regnade, gick uppför trappan i farstun fyra gånger, blev hon redo att lämna det kända och ge sig ut i det förestående okända. Först då kunde hon sätta sig ner och ta på sig skor och ytterkläder och gå ut.
Allt detta måste hon avstå ifrån om hon skulle bli vanlig. Det dög inte att sätta på sig skjortan ut och in och bak och fram. Det dög inte att sitta under bordet. Det dög inte med en massa ritualer. Det dög inte att smeta tvål i ögonen eller salt i såret på överläppen.
Det första Iris gjorde för att anpassa sig och bli vanlig var att lära sig tala tanklöst. Hon hade sett att när vanliga människor pratade med varandra var det ofta utifrån något annat än de tankar de hade i sig. Iris var med sin mor på stan. De träffade en gammal bekant. Mor frågade entusiastiskt: “Hur står det till med er nuförtiden?”
Bekanten svarade: “Jo, för all del. Hur är det med er?”
Mor sa: “Det är ju vår nu så alla är ute och sår.”
Iris frågade sig hur man gjorde när man talade tanklöst på det viset och ville lära sig det. Hon försökte sluta att tänka och upprepade för sig själv vartenda ord de sa för att det skulle låta likadant och bli lika tanklöst. Men det hade hon mycket lite framgång med.
Hon övade sig också på börjor. En bra börja är: “Vart är du på väg?” eller “Kommer du med till …” eller “Hur gör vi nu?” eller “Vad tycker du om …?”
Detta hade hon mycket mer framgång med. För när hon väl sagt en börja behövde hon bara stå kvar och låta den andre prata.
Problem blev det om hon fick en motfråga. Hon lärde sig slingra sig ur sådana motfrågor genom att börja berätta om någonting, vad som helst. Hon hade också tagit reda på exakt hur länge hon kunde prata innan det började bli störande för den andre. Hon brukade fråga om den andre hade bråttom för då måste hon korta ner på det hon berättade.
När den andre i sin tur hade börjat berätta någonting förstod Iris inte alls. Allt i den andres tanklösa prat var substanslöst för henne och hon hittade inga fästpunkter i det. Då brukade hon vänta tills hon hörde ett ord som hade substans för henne själv. När den andre hade slutat prata ställde Iris en fråga om innehållet i det ordet: “Du sa nåt om …”
Folk älskade att briljera med vad de kunde och en bra börja var att säga: “Vet du någonting om …” På så sätt kunde hon mjölka den andre på prat. På vissa fungerade det inte men på andra gick det väldigt bra. Hon började söka upp sådana som hon kunde prata med på detta sätt. Så plockade hon ihop allt nytt hon fick veta och totade ihop det med det gamla och fick till bilder och filmer inne i huvudet som hon kunde hämta upp när det behövdes.
Om den andre inte slutade prata blev det till slut pinsamt och då använde sig Iris av några förövade slutor: “Det var trevligt att träffas” eller “Apropå ingenting …” eller “Förresten så ska jag …” Och på så sätt fick hon slut på det hela.
För att bli vanlig övade sig Iris också i allmänbildning: vad man skulle säga “usch” och “fy” om och vad man skulle säga “bra” och “rätt” om. Nästan allt den andre sa som innehöll ordet skatt eller politik eller grannfrun kunde man säga “fy” eller “det är ju hemskt” om. Det som hade att göra med vetenskap, “de har kommit på” eller “mediciner” kunde man säga “bra” eller “är det inte fantastiskt” om. Iris blev expert på att få folk att tala om sådant som det gick att säga “fy” eller “usch” om.
Svårast hade hon med tanklöst prat. Om Iris började prata om något som inte var tanklöst, om något som var väsentligt för henne, blev den andre irriterad, fick bråttom och försvann.
Iris funderade mycket på var det första man säger till någon kommer ifrån. När hon träffade någon kunde hon ställa sig och titta på hoan och vänta på att det inuti skulle komma ett ord eller en mening som hon skulle kunna säga till den andre. Men det kom aldrig någonsin något sådant ord, utan hon bara stod där och tittade på den andre. Efter en stund blev den andre störd av Iris tysta uppmärksamhet och kunde säga: “Vad glor du på?” Och då kunde hon svara på den frågan, mycket konkret: “Jag glor på dig för att jag tror att du är en intressant person.” Då kunde den andre svara: “Du är inte klok”, eller ibland intresserat: “Jaha? Och vad ser du då?” Och sen var samtalet igång.
Om personen aldrig uppmärksammade Iris intresse utan bara gick, kunde hoan finnas kvar i Iris sinne i flera timmar efteråt.
Livet för övrigt bestod i att Iris försökte vara social, försökte vara ute med de flickor hon växt upp med, träffa pojkar, gå på bio, dansa. Hon klarade det mycket bra, men hon var så okänslig för alla underförstådda meningar att hon ofta gjorde bort sig. Skämt och ironi gick henne fullständigt förbi. Hon märkte det inte ens, men de andra skämdes ibland och bannade henne. Fysisk beröring var också ett problem. Hon hade lärt sig att hon inte fick springa sin väg utan att hon i stället skulle prata, och det gjorde hon. Så fort någon blev närgången började hon att diskutera alla tänkbara frågor, och ofta ledsnade pojken och så klarade hon sig.
Iris brottades också mycket med vad man skulle tycka. Hon hade förstått att man tyckte olika saker. Man skulle tycka om att vara söt och man skulle bli förtjust och le när människor sa att man var söt. Man bara måste det. Där fanns det inget att välja på. Man skulle inte tycka om när unga flickor målade sig eller gick i långbyxor och man skulle inte tycka om nöjen och sådant som var njutbart. Men Iris tyckte ingenting. Svårigheten för Iris var att man i ansiktet och i hela kroppen skulle ge uttryck för vad man tyckte. Men Iris såg alltid oföränderligt nöjd ut. Så när hon på måfå sa att hon tyckte illa om någonting för att vara vanlig var det ingen som trodde henne. Hon blev inte lika ifrågasatt när hon påstod att hon tyckte om någonting. De stora problemet var att tycka om och tycka illa om rätt saker. Där missade hon hela tiden.
För att vara vanlig måste hon också lära sig klockan. Hon kunde så småningom avläsa visarna: tio i fyra, halv fem. Men det som stod på klockan kunde hon inte koppla till att det var tid att äta eller dags att gå till skolan. Och hon fick ingen impuls att gå till skolan även om hon visste att hon skulle gå till skolan “klockan åtta”. Hon misslyckades med det, och det fick henne att för lång tid tro att hon var dum i huvudet eller misslyckad som människa. Kunde man inte klockan hade man inget riktigt berättigande. Men hon såg till att det alltid fanns andra människor omkring henne som talade om för henne när hon skulle göra saker.
Irisvärlden var på ett sätt – i synnerhet betraktad utifrån – mycket komplicerad och ändå på ett annat sätt mycket enkel inuti. Denna paradox är svår att beskriva och förstå; hur någonting så enkelt som livet självt kan komplicera sig så mycket som det gjorde för henne. Å ena sidan var hon fysiskt välutvecklad, såg helt normal ut, kunde det mesta, men å andra sidan var det något som ständigt trasslades till och som hela tiden omöjliggjorde det mest självklara och allmänna sättet att handla på som alla normala tycktes kunna.
Hon kunde vara mer förslagen och komma med bättre lösningar än vad någon annan kunde tänka ut och samtidigt kunde hon stå sig slätt och inte begripa de mest elementära instruktioner. Ibland visste hon saker och ting innan de hände och kunde förebygga och förhålla sig till det på ett utsökt smart sätt. Parallellt med det kunde hon kliva rätt in i en situation på det mest otaktiska sätt som tänkas kunde.
Hon kunde ibland ha en förståelse som gjorde att människor kom i kontakt med sig själva i det djupaste innersta och verkligen kunde komma ur svåra problem, och samtidigt kunde hon klampa på och skratta när någon verkligen for illa.
En granne satt vid köksbordet och berättade att hennes son skulle börja skolan. Han hade glasögon och var lite senfärdig som man sa och var mycket mammabunden.
“Tänk om han blir utskrattad av de andra barnen”, sa hon. “Och han har inget bollsinne så tänk om han inte klarar sig på gymnastiken.” Hon jagade upp sig mer och mer och var till slut alldeles hysterisk.
Flickan lyssnade och sa: “Men är det farligt nu?”
“Och han kommer nog aldrig att lära sig läsa och skriva, och vilken skandal det kommer att bli”, fortsatte grannen.
“Men är det farligt nu?” frågade flickan och tittade på henne och höll kvar blicken.
Grannen hejdade sig.
“Men är det farligt nu?”
“Ja men …” sa grannen och kom av sig.
“Är det farligt nu?”
“Nej”, sa grannen och slappnade av lite. “Egentligen inte. Jag kan ju prata med fröken. Och jag kan ju följa med honom om det skulle behövas. Och förresten är det ju hela sommaren kvar innan han börjar i skolan.”
I flickans värld var allt enkelt. Det fanns bara det som fanns just då. Inget annat störde, så allt var bara precis det som var. Flickan trodde att alla kunde allting och att de kunde mer än hon, så att hon kunde lära av dem. Hon tyckte om att lära, att få veta mera, att få samla inuti sig och göra listor. Att placera in saker och ting på sina egna kartor och sen följa dem. Hon trodde att det hon kunde och visste, det visste alla andra, så hon förstod inte att det kunde finnas någon anledning för henne att förmedla något om ingen frågade. Dessutom fick hon aldrig tag på kunskapen om ingen tänkte på den eller sa något som fanns med på hennes lista. Om det fanns, då kunde hon surfa bak i skallen och plocka fram den filmen eller bilden eller listan och se allt som stod på den, som sökmotorn på datorn.
Ju äldre hon blev, desto mer samlade hon på sig, satte ord på, kunde prata om och tota ihop så att det föddes helt nya upplysningar. Hon hörde gärna på radion och lyssnade speciellt gärna på allt som var vetenskapligt eller handlade om mänskliga problem. Det fanns radiodoktorn och Liz Asklunds brevlåda.
Det var inte bara att höra. Det var något mer. När vissa personer pratade var det som att de hade med sig ett jättestort bibliotek, och när det behövdes kunde de söka i det, slå upp någon bok och så kunde flickan se vad det stod i boken, inte bara vad personen hade uppfattat, utan också sådant som han inte själv var medveten om. Flickan tyckte detta var roligt. Hon lekte med det och försökte fånga in så mycket hon kunde från andra människor.
Vissa människor, ofta de hon hade i närheten, hade bara en massa skräp i sitt bibliotek, elakheter, skitprat, sensationer, nakna damer. De var ointressanta. Andra hade bara sådant som ändå fanns runt om och det var också ointressant. Men vissa hade något helt annat.
Kyrkvaktmästaren August var en sådan som hade mycket spännande saker i sig. När han grävde en grav satt Iris på kanten och tittade på. August sneglade på gravstenen och såg namnen på dem som låg där sen tidigare. Och så kunde han lyfta upp ett ben eller en skalle och börja berätta. Han berättade deras liv som låg där. Det var mycket dramatik, fattigdom, umbärande, olycklig kärlek och hur det var förr i tiden. Flickan såg att han inte hade personlig vetskap om det han berättade men hon såg också att det han berättade sög han in från atmosfären och så rann det genom honom och fick den form det fick av att det var han som berättade.
Flickan berättade sen detta för pappan och andra som ville höra på och då sa de: “August han är en hejare på att hitta på han.”
“Det är en som far bra illa fram med sanningen” sa en av flickans farbröder. Det förstod inte flickan för hon hade sett allt det han berättat så hon visste ju att det fanns i den riktiga verkligheten.
Så kom sommarlovet och alla barn som brukade vara på gården hade blivit ungdomar, sommarbarnen kom från storstaden och de som var lite på kant med lagen kom också. Flickan tittade på dem med helt andra ögon. Hon såg en person, en individ, en människa. Hon hade lärt sig hur man pratar med varandra. Hon hade lärt sig en del börjor så att det blev en start och sen svarade ofta den andre och då kom samtalet igång. Det var så roligt och allt annat som hon gjort tidigare fick stå åt sidan. Hon hade övat mycket på att säga “hej” på tusen olika sätt och hon hade stått framför spegeln och tittat på sig själv och övat tills hon fått till det så att hon tyckte det såg behagligt ut.
Flickan älskade att öva på olika saker. Hon ville inte sitta för sig själv längre, hon ville hela tiden prova alla nya saker som hon hade förstått och övat på. Hon ville vara med de andra och prata, prata. Ibland blev de andra väldigt trötta på henne och tyckte att hon var så omständlig och jobbig men det gjorde henne inget för det fanns alltid nya att umgås med.
Den sommaren blev inte som andra somrar. Det var inte lek på samma sätt. Inuti Iris var världen ny. Inte så att den gamla världen var borta men det var som om den på något sätt var ny. Hon visste inte vad det var men det blev rörigt och förvirrat i henne. Tidigare hade hon sökt sig till något hörn, en gunga, en plats där hon kunde åskåda på sitt sätt, sitta och vara med på sitt sätt utan att egentligen vara engagerad, men det gick inte längre. Det var inte intressant. Det var som om en magnet drog henne närmare och närmare detta förvirrande, röriga, smärtsamma som var outhärdligt och som det inte gick att stanna i och som det inte heller gick att försvinna ifrån.
Det satt ungdomar och pratade i små klungor och de höll på med något som flickan inte kunde begripa. Tidigare hade alla varit i samma atmosfär men nu var det som att var och en hade sin egen atmosfär. Flickan hade kunnat se mönstren och hade funnits i dem, men sittande på mjölkbordet eller i en höstack eller uppkrupen på ett ränne eller någon maskin. Men nu fungerade inte det längre. Alla fanns runt henne, var och en i sin atmosfär och hon visste inte vad hon skulle ta sig till. Tidigare hade hon varit med dem som skördetröskade eller tillsammans med pappan i ladugården men nu var det som om det gamla bara inte fanns längre.
Så upptäckte flickan två atmosfärer som möttes. Det var två av de unga som stod vid kyrkmuren. Pojken tittade på flickan och hans atmosfär samlades ihop mot henne. Flickan tittade tillbaka och hennes atmosfär samlades ihop och riktades mot honom. Så kom det ord ur honom och ord ur henne och de gick fram och tillbaka och de tycktes förstå varandra. De skrattade samtidigt och blev allvarliga samtidigt.
Detta var helt nytt för flickan. Vad kom det ifrån som han sa? Och hur visste hon vad hon skulle svara? Helt plötsligt blev världen annorlunda igen. Det fanns någonting helt annat än vad som var känt för flickan sen tidigare.
Gång på gång kom Iris ner till ladugården och frågade pappan: “Vad gör de?”
Han begrep inte vilka “de” var och inte alls vad hon menade. Och själv kunde hon inte förklara.
Det tog honom fjorton dagar att komma underfund med vad hon menade. När hon vid ett tillfälle stod vid kyrkmuren och sa sitt lakoniska: “Vad gör de?” kunde han följa hennes blick och såg två förälskade ungdomar som stod och pratade och nojsade med varandra. När han väl såg det blev han mycket glad, han förstod att hon hade förstått något om det mänskliga som hon tidigare varit helt ointresserad av.
Pappan blev ivrig och började berätta om blommor och bin, om sexualitet och relationer. Men mitt i hans utläggning sa Iris lika lakoniskt: “Vad gör de?” Då förstod han att han talade till henne på fel nivå. Han hejdade sig och tänkte efter.
Sen sa han: “Titta på hur flickan ser ut. Sen går du in och tittar i spegeln och ser om du ser likadan ut i ansiktet som hon. Om du inte gör det så är det fel på det som är i spegeln och då kan du ändra på det.”
Det hon hade sett var att det fanns någonting mellan de båda ungdomarna – deras förälskelse. Pojken sa något och då hände något inuti flickan. Hon svarade honom och då hände något inuti honom. Och då hamnade de i ett gemensamt fält, ett känslofält.
Iris hade upptäckt känslor.
Hon blev glad. Hon ställde sig framför spegeln, stirrade på sig själv tills hon såg något annat än Iris. Stirrade tills hon såg in i ögonen och såg en person. Hon blev rädd. Det var främmande. Hon blev sittande länge på golvet och skakade.
Sen ställde hon sig framför spegeln igen. Tittade, stirrade. Och rätt som det var såg hon den där främmande bilden av sig själv igen. Den kända Iris försvann och nu såg hon något annat. Vad detta var gick inte att säga men det var något annat.
Pappan hade sagt att hon skulle titta på andra flickor, hur de såg ut och att om det hon såg i spegeln inte liknade andra flickor så var det fel på det som var i spegeln och då var det detta hon skulle ändra på. Det var konkret, det förstod hon.
Hon såg att hon inte såg ett dugg ut som flickan ute vid kyrkmuren, men det var inte främst frågan om själva utseendet. Hon förstod att hon skulle kunna göra så att hon såg ut som flickan. Detta var första gången någonsin hon gjort en jämförelse.
Hon hade sett hur den förälskade flickan log och hur hennes ögon glittrade och hur hon blev rosa i ansiktet. Där framför spegeln drog Iris på mun för att få den att se ut som hennes, men det blev bara en elak grimas. Då förstod hon att det var något särskilt inuti den förälskade flickan som gjorde att det blev ett leende och inte en grimas och att hennes ögon inte såg ut som vattniga grisögon och att hennes färg i ansiktet blev så levande; den såg ut som sammet och inte som hos Iris som bara såg ut som om hon var varm. Pappan hade sagt att om hon övade på hur hon såg ut skulle hon få den där känslan. Hon övade hur mycket som helst, men inte fick hon någon känsla. Till slut förstod hon att det var ett särskilt läge inom henne som skulle göra att hon såg ut som den där flickan och att det måste gå att hitta det läget inom henne själv.
I ett år höll hon på att öva. Så fort hon såg en flicka som tittade på en pojke så rusade hon fram och ställde sig att stirra på dem. De blev mycket arga men hon hann se hur flickan såg ut.
Sen gick hon in till sin spegel och övade. Hon övade på att se sitt hår och kamma det. Hon övade på att se sin mun, och den var inte vacker med en massa sår under läppen.
Hon skulle sluta att dra bort skinn. Det var en svår övning men det gick. Hon kunde dra på mun och le. Ofta såg det ut som en grimas men det gick att få den att le.
Hon övade flera timmar varje dag. Hon hade roligt och hennes värld blev annorlunda. Allt som tidigare intresserat henne var förbi och andra personer, andra människor, att prata med andra, blev det allt överskuggande.
Tidigare hade hon sett varje persons egen atmosfär, men den hade för henne inte skilt sig från en hunds eller en katts atmosfär. Men nu, nu var det själva människan som var intressant, alla olika människor, och att de var helt egna personer, och att de kunde ändra sig varje minut och att det kunde komma vad som helst ur deras mun och att det handlade om att se i atmosfären vad de menade och att svara på det. Flickan blev helt salig av att hålla på med detta.
Efter ett år tyckte pappan att det var dags att gå ut och prova i verkligheten. Flickan fick i uppgift att prova på pojkar som fanns i närheten, och det gjorde hon. De bara stönade och undrade vad det var för nya tokerier hon hade börjat med. En gång kom en familj och hälsade på. En ung man var med, och hon spelade upp hela sitt register. Han blev intresserad och de “lekte” en stund, men så ville han fånga henne och pussa henne, och då kom alla knäppbeteendena tillbaka. Hon hade bara lärt sig steg ett men inte vad man ska göra när steg ett fungerar.
Så hon hittade inte den där känslan genom att leta efter den.
Det kom hem en ny kompis till flickans bror, som inte kände henne. Han sa “Hej” till henne på ett sätt som liknade hur de båda ungdomarna vid kyrkmuren ett år tidigare hade talat med varandra. Hon gick fram till honom och stannade för att se vad detta var. Då hände det något med hennes kropp. Plötsligt blev den fylld av något som hon inte visste vad det var. Den vanliga spänningen som var inuti henne släppte och det blev alldeles varmt, och det pulserade i hela kroppen. Plötsligt kände hon sin kropp på ett sätt som hon aldrig hade känt förut. Och i samma ögonblick förstod hon att det var detta hon hade sett hos de båda ungdomarna. Då tvärvände hon och rusade in i sin garderob där hennes spegel hängde, och redan innan hon kom dit visste hon att hon nu såg ut som den förälskade flickan hade gjort.
Hon ställde sig framför spegeln och såg efter om ögonen glittrade och om leendet var ett leende och ingen grimas och hur färgen i ansiktet såg ut. Det enda som hon såg var annorlunda var leendet. Plötsligt hade hennes leende en mening, det kom någonting ut ur leendet som hon aldrig tidigare hade sett hos sig själv.
Hon var helt nöjd och gick omkring med det leendet länge, länge. Hennes bror såg det och frågade: “Vad hånflinar du åt?” Men för henne var det inget hånleende.
Fyrtio år senare var jag på en Minnenas afton i min hemstad. En man med grått hår bjöd upp mig och frågade: “Är inte du Iris?”
“Jo, det stämmer. Har vi setts tidigare?” frågade jag.
Han sa: “Ja, men det kommer du säkert inte ihåg.”
Han berättade att han som tolvåring hade flyttat till min hemort och att första dagen i den nya skolan hade min bror tagit med honom hem till oss. När han kom in i vårt kök stod jag där. Han vände sig till mig och sa ett vanligt “Hej”. Och då förändrades plötsligt hela mitt utseende. Jag gick fram till honom och sa “Hej” tillbaka, berättade han, och då blev han helt perplex och visste inte vad han skulle göra utan bara stod där. Plötsligt tvärvände jag och försvann och han förstod inte vad det var han hade gjort som var fel.
“Och du kan inte ana hur många nätter jag drömde om dig”, sa han. “Du ockuperade hela mitt inre under mycket lång tid. Jag vågade inte närma mig dig och blev blyg och försagd. Och du märkte ingenting.” Och det hade jag inte gjort heller. Han skrattade och sa: “Du var verkligen min första kärlek i livet.”
Iris började se att en människa kunde säga något – som Iris inte begrep – till en annan människa och att den andra människan svarade något – som Iris inte heller begrep – till den första människan, och det var då hon började upptäcka att det fanns något som skilde djur från människor, att det fanns något speciellt mänskligt. Då blev hon fascinerad av hur människan såg ut på insidan, det som skilde henne från djuren, en fascination som hon har kvar än i dag.
Hon började upptäcka en helt ny värld, och den stora skillnaden för henne var att detta med djur och växter var givet, inte påverkbart, förutom att man kunde vårda det eller förstöra det, men att människor var konstruerade på ett annat sätt. Och det ledde till att hon blev helt fascinerad av det nya. Men hon kunde fortfarande inte betrakta sig själv på det sätt som hon nu började betrakta andra människor. Hon upptäckte medvetet att kommunikation fanns. Någon sa något till henne och det påverkade hela hennes kropp. Hon såg en bro och kom faktiskt med i det lilla fältet, i den vanliga världen, utan att känna att hon drunknade.
För henne såg det ut som livet var. Hon hade ingen referens till hur det skulle vara eller hur det brukade vara, hon kunde inte göra några jämförelser med andra eller ens se något generellt. I hennes värld var det så att hon stod stilla och inte tänkte medvetet utan det bara kom tankar som på något sätt styrde henne så att det blev som det blev. Ibland var det i världsalltet, i atmosfären, och ibland var det fokus på något bestämt. Det kunde vara en liten detalj som upptog hela hennes intresse och då var det i den detaljen hon befann sig, och hon kunde inte flytta fokus till något annat förrän det släcktes ut av sig självt. Omgivningen var just bara omgivning, hon var inte närvarande i den utan hon var ett med den atmosfär som omgav henne eller dem och som för henne var den riktiga världen. Det gjorde att hon definierade situationen helt annorlunda än andra, och därför var hon inte förutsägbar utan kunde reagera helt oväntat på snart sagt vad som helst.
En man kom från socialmyndigheten i Göteborg för att placera ett sommarbarn. Han sa till pappan: “Så trevligt att träffa dottern.”
Iris svarade: “Men jag är jämt sån!”
Mannen rodnade och blev generad och sa något ursäktande till pappan. Han förstod inte att pappan inte förstod vad Iris hade svarat på. Iris hade inte svarat på hans ord utan på den tanke han tänkte medan han sa att det var trevligt att träffa dottern: Usch en sån besvärlig och ful unge. Kan det här vara ett bra hem för ett sommarbarn? Hon borde verkligen lära sig att uppföra sig.
En grannfru kom på besök. Pappan sa till henne: “Jaha! Du har skaffat dig en ny frisyr.” Hon svarade: “Usch, jag ser inte alls ut i håret som jag hade tänkt mig.”
Iris såg att hon inte alls tyckte att frisyren var misslyckad, utan att hon sa som hon gjorde för att hon ville ha ett mer uppskattande svar från pappan. Men Iris hade börjat lära sig att man inte skulle svara på vad människor tänkte utan bara svara på själva orden de sa. Så Iris svarade: “Ja, det ser verkligen inte bra ut.”
Men det blev också fel.
Flickan blev förvirrad. Hon gick till pappan och frågade hur man visste om man skulle svara vad orden sa eller om man skulle svara på vad folk i atmosfären menade. Pappan sa att hon fick göra en mix och svara något som var mitt emellan.
Det tog flickan ett år och tusen misslyckanden att räkna ut hur hon skulle svara. Men sakta blev hon bättre och bättre på det. Hon kunde inte gå bortom vad de andra sa utan hon måste hålla sig inom det fält som utmättes av den andres ord. Någon egen vilja eller önskan att tala med någon om något hade Iris inte. Om någon däremot frågade henne om något var det lätt att svara, men annars förblev hon tyst.
Ett tiotal personer satt runt köksbordet och talade upprört om hur svekfullt en ung man hade burit sig åt. Iris satt som vanligt under bordet och lyssnade till de andra. Den unge mannen hade frågat en flicka om hon ville gifta sig med honom och hon hade svarat ja. Sen hade det gått en tid och han hade inte hört av sig och på nästa fest hade han dansat med andra och följt någon annan hem. Hur kunde han fria och sen bara strunta i henne?
Iris lyssnade på samtalet och förstod att de pratade om en situation som hon själv blivit vittne till när hon suttit gömd på baksidan av kyrkmuren och lyssnat på en grupp ungdomar som brukade sitta där. Hon hade hört den unge mannen fråga flickan om hon ville gifta sig med honom, och hon såg det sammanhang utifrån vilket han hade ställt sin fråga och hon såg också att den tillfrågade flickan hade hört något helt annat än vad han menade. Men det föll aldrig Iris in att hon skulle lägga tillrätta någonting, utan hon bara registrerade det och gjorde som vanligt ingenting.
Men när hon nu hörde hela den här stora gruppen av människor som satt runt köksbordet och var upprörda över hur elak och oansvarig han varit och hur illa han hade gjort henne, kröp hon fram och lade hakan på bordet och sa: “Men han bara frågade det.”
“Ja det är ju det vi säger.” De förstod inte vad Iris menade, men hon kunde inte uttrycka det på något annat sätt.
“Han bara frågade det”, sa hon igen.
“Ja, han friade ju.”
Hon sa igen: “Han bara frågade.”
Då var det en man i sällskapet som förstod vad Iris menade: “Jaha! Han menade inte att fria, han bara frågade om det skulle vara någon idé att fria till henne.” Det blev alldeles tyst vid bordet.
Och precis så var det. Till slut sa någon att flickan hade nämnt att pojken faktiskt hade sagt: “Skulle du kunna tänka dig att gifta dig med mig?”
Några år senare berättade en lärare om de onda ungdomarna på Margretelunds ungdomsvårdskola. Han sa att de var förtappade och att de inte följde Guds bud och att alla som kom i kontakt med dem blev besudlade och att de inte hade något berättigande och att de borde utplånas från den här jorden.
Detta skapade en konflikt inuti Iris. En kväll när hon varit på väg till stationen hade hon sett hur en väninna till henne blev indragen i en gränd av två vanliga pojkar som tänkte våldta henne. En av de margretelunnare som läraren nu fördömde kom gående mot henne och då sa hon: “Hjälp!” och pekade.
Han såg vad som höll på att hända i gränden, gav pojkarna stryk så att de flydde och följde Iris och hennes väninna till stationen.
Det här gick inte ihop för henne med vad läraren sagt om dem. Det var två vanliga pojkar som hade burit sig illa åt och en margretelunnare som hade hjälpt flickan. Hon såg att även läraren var fast i det lilla värderingsfältet och inte kunde se det stora, värderingsfria fältet. Och hans åsikt att margretelunnarna skulle utplånas från jordens yta stred också mot att hon hade lärt sig att man skulle värna liv. Det hade pappan lärt henne för att sätta stopp för hennes sadistiska lekar med djur. Till slut sa Iris till läraren med eftertryck: “Magistern har fel.”
Och då såg hon att han blev helt avbruten i sin tankegång och att han såg hur det han hade sagt såg ut i atmosfären och att han hade hamnat i en situation där han skämdes över vad han hade sagt men att han inte kunde ta tillbaka det.
Detta slog över i att han blev arg på Iris. Han skickade ut henne i kapprummet och efter kom skolbänken och så slog han igen dörren. Hon ställde upp bänken och plockade i ordning sakerna, och sen gick hon hem.
Det var sådana händelser som fick henne att inse att människor bara såg en snäv del av verkligheten och att de inte såg det som låg bakom situationen, att de inte såg det större sammanhanget. Men hon visste att om man bara väntade fick man se det som var bakom.
Med åren lärde hon sig att för människor som fastnat i det lilla värderingsfältet förklara det stora fältet som ett fenomen tills deras låsning till det lilla släppte och de fick tag på det stora fältet. Deras affekter, det de satt fast i, släppte och plötsligt kunde de tala på ett helt annat sätt och faktiskt lösa problemet.
Hon lärde sig sakta att det var frågan om två helt olika fält. Ett litet, där en person befinner sig i det lilla, närsynta fältet där alla händelser är lösryckta ur sitt större sammanhang och där olika värderingar råder, och ett stort värderingsfritt fält där det större sammanhanget finns och där förklaringarna till det som händer blir helt andra än för dem som befinner sig i det närsynta fältet.
Det naturliga är att vara i det stora fältet – i den verkliga världen – men när en människas ego eller värderingar tar kommandot faller hon obönhörligt ner i det lilla fältet – i den vanliga världen – så som läraren hade gjort.
När det gällde djur och växter fanns det inget glapp mellan det materiella och det immateriella. Men i människan kunde det glappa på många och konstiga sätt. Det som hände då var att det blev som tomma hål inuti människor. Och ur de hålen kom saker och ting som var destruktiva. Men hon kunde också se att det var kroppen som blev rädd och att den startade en reaktion som inte gick genom förnuftet utan som kunde ta sig vilket uttryck som helst. Och hon såg att kroppen gjorde detta – hur fel och desperat det än var – för att överleva. Hon kunde se att det som fanns i huvudet inte stod i överensstämmelse med de impulser som kroppen styrdes av.
Det hon såg var att det glappet kunde täppas igen eller fyllas om bara den här personen var beredd att leka. Hon visste att de personer som kunde det skulle kunna ändras inuti med ord eller med lek eller med någonting som försköt det lilla fält de satt fast i. Det föll henne aldrig in att göra detta. Men om någon hade frågat henne: “Iris, vad ska jag göra?” hade hon kunnat visa det.
Mamman, som växt upp på sanatorium och inte träffat sin morfar och mormor förrän hon var sju år, hade en far i Skåne. Hon hade träffat honom en gång när hon var sexton år i ungefär en timme. Sen hade han rykt ihop med hennes morfar. De hade grälat och fadern hade rusat därifrån. Hon hade hört av sina syskon att han bodde ensam som en eremit och inte umgicks med någon. Han gjorde dagsverken på gårdar som bonnadräng och det tjänade han sitt uppehälle på. Hon fick ett brev från honom där han skrev att han ville att hon skulle komma ner och hälsa på.
När mamman och pappan var nygifta cyklade de ner och träffade honom. Han började med att fullständigt tillintetgöra mamman för henne utseende. Han kränkte henne och berättade de vidrigaste historier om hennes mor. När de varit där i bara ett par timmar vände de om och cyklade hem igen. Många år senare skrev han ett brev och bad om ursäkt och ville att familjen skulle komma ner igen och hälsa på.
Hela familjen cyklade ner på en tandemcykel, pappan, mamman, brodern, en kusin och Iris. Pappan hade förstärkt ramen, pakethållaren och framsitsen. När de kom ner var Iris morfar sur och grinig och kritiserade mamman och berättade återigen de vidrigaste saker han kunde hitta på om hennes mor. De var inte ens sanna men mamman bröt ihop, och då vände pappan på klacken och de åkte till en bekant och sov över för att sen åka hem igen. Det blev tåg med cykeln.
Tredje gången de kom dit var Iris tolv år och hennes morfar låg på sjukhus. Han hade fått blodpropp och var synnerligen dålig.
När hon såg honom såg hon ett skal med ett svart inre. Det var helt mörkt inuti honom och det kom konstiga demoner ut ur alla hans hål, öron, ögon och mun. Han var som en ost med massor av hål i och överallt kom det ut pratbubblor. Hon såg hur de andra i sällskapet blev arga, sårade, kränkta och höll på att explodera. Hon såg en lust att strypa honom för att få tyst på honom. Ingen förstod hur illa han hade det inuti sig själv och Iris som såg det kunde inte förmedla det. Hon visste egentligen vad han behövde och hur man skulle kunna få honom att bli ljus men hon fick ingen impuls att säga eller göra något.
Hon trodde att mamman också visste något men att hon var för rädd i sig själv, och pappan var för arg för att hennes far sårade och skrämde henne, så han hade ingen förståelse för denne elake man.
Iris var inte intresserad av att han var hennes morfar och egentligen var hon inte heller intresserad av honom som människa. Hon var intresserad av själva fenomenet, att han hade så stora hål i sig på ett sätt som inte djur hade. Djur kunde vara arga eller rädda eller nyfikna, och de var alltid i sig själva, de var alltid hela. Det fanns vissa människor som var hela på samma sätt som djuren, men de flesta var mer eller mindre perforerade. Det fanns en massa konstigheter som tydligen uppstod på grund av hur de levde och hur de hade påverkats av andra och vilka värderingar de hade bestämt sig för att leva efter, hur fel de än var. Och väldigt konstiga rädslor: de kunde vara rädda för sig själva eller rädda för smärta, de kunde vara rädda för saker som Iris visste inte var farliga, men de levde som om de var livsfarliga och därför fick de hål inom sig.
Iris satte sig på golvet bredvid sin morfars sjukhussäng och koncentrerade sig intensivt på att få kontakt. Hon såg att hans atmosfär var mörk och hotfull och skrämmande för honom själv. Hon sa inget och gjorde inget, men hon lät sin atmosfär blandas med hans och det gjorde att hans mörker ljusnade. Han blev lugn och slutade anklaga, kritisera och gräla på allt och alla. Hon visste inte då att det var ångest det kallades, det han drevs av och slet med, men tillståndet släcktes ut och han blev snällare i det han sa.
För Iris var det betydelsefullt för att hon fick se att människor kunde vara så olika. En del så svarta som han, andra så ljusa som pappan. Det förundrade henne. Hon kunde inte släppa tanken på att denne man hade ett så skrämmande inre liv och att det gick att få det att ändra sig. Hon hade inte fattat tidigare att det fanns något på insidan av människorna som kunde få dem att bete sig så olika. Hon var också förundrad över att mamman kunde reagera så starkt på hans ord. Det var ju bara ord. Han sa visserligen elaka saker, men vad var det som gjorde att hon bröt ihop av dem? Vad var det dessa ord träffade och hur kunde det medföra att hon började gråta? Varför blev pappan så fruktansvärt arg att han hastigt tog med mamman ut ur rummet och satt och höll om henne medan hon grät och grät. Det var en stark dramatik som Iris förundrat bevittnade. Detta var ett mysterium för henne, något som hon inte alls förstod och hon visste inte hur det kunde vara så här men hon var mycket nyfiken och ville undersöka saken.
Under resan hem på tåget berättade mamman för pappan om hur det var att inte ha en far och sen få en far som var så hemsk som hennes var. Hon tänkte med en rysning på att hennes tre syskon levt med honom under sina barnaår tills hon föddes och hennes mamma dog. Hon förstod att de var skadade, men ändå hade hon svårt att förstå att de tog ut det på henne, det som de skulle ha behövt ta ut på sin far. Ju närmare hem de kom, desto gladare blev mamman och när vi väl var hemma igen så var hon sig själv igen, praktisk, humoristisk, och domderande i sitt revir, köket.
Iris förstod inte relationer, med inre band till andra människor, att man kunde känna något för andra, att det gjorde skillnad om någon bemötte en vänligt eller avogt.
Pappan hade också lärt henne att programmera sig så hon hade en lista inne i huvudet. Hon fick inte behålla den för länge utan bara för en kort tid, annars slutade den att fungera, och sen fick hon göra nya hela tiden så att hon alltid hade någon lista att följa. Det var svårt och blev ofta fel men nu kunde hon vara med andra på ett annat sätt och de hade alltid listor som hon lätt kunde vara med i och följa. Speciellt den flickan som ofta blev ovän med sin väninna och som då ville vara med henne i stället. Hon hade alltid bra listor, roliga listor, och då slapp Iris ha egna. Det var behagligt.
Hösten kom och skolan började. Allt var sig likt och ändå inte. Inuti henne fanns någonting helt nytt, något obegripligt som hela tiden drog henne in i andras fält. Det blev otäckt och skräckinjagande. Hennes värld som varit ljus blev full av demoner, svart och skrämmande. Hon fick nya beteenden, en annan sorts utbrott och blev svårhanterlig, åter som utslagen från möjligheten till att styra sitt beteende.
Magisterns fält var så fint, så tryggt, så oladdat. Han stod där och det rann ord ur munnen på honom, ord som skapade de vackraste bilder och mönster och som fyllde hela hennes inre. Ord som också betydde något för henne men där substansen var mager och ibland felaktig. Nu fick hon nyanser och djup, insikt och klokhet.
Rasterna hade förändrats. Alla gick fortfarande ut, hon också, men ute förekom nu denna pojk-flick-lek där flickorna kråmade sig och pojkarna retades, och det blev så där mycket svart och svårt för henne. Då gick hon till de yngre pojkarna. De lekte ofta fortfarande i grupp, sparkade boll, och hon kunde vara där och “vara med” på sitt sätt genom att de lekte runt henne. Pojkarna hade upptäckt att hon var bra på att skjuta mål så när de spelade handboll placerade de henne lägligt vid målet och centrade till henne och hon sköt mål.
Läraren frågade flickan: “Vet du var mina glasögon är?” Flickan hörde lärarens fråga och hon visste var glasögonen var, men hon visste inte vad hon skulle göra med den informationen. Läraren hade sagt “Vet du var mina glasögon är?” Hans fokus var på dem, inte på henne och därför föll det henne inte in att svara något. Hade han sagt “Vet du var mina glasögon är?” hade hon kunnat gå och hämta dem, men hon hade fortfarande inte kunnat säga “De ligger i materialrummet.”
När någon sa något till flickan måste hon veta sammanhanget om hon skulle kunna svara på det. Den andre måste vara närvarande i det han sa, annars blev det omöjligt för henne att göra någonting med det.
Pappan hade lärt sig detta. Han kunde säga: “Nu är det ju kallt ute, och då behöver man ha ordentligt med kläder på sig. Få se nu vad vi har för vinterkläder som skulle kunna passa. Gå och hämta dina ytterkläder.” Det förstod flickan och kunde till och med fråga “Vilken jacka ska jag ta?” Pappan svarade: “Det passar bäst med den mörka.” Då gick flickan och hämtade den. Han tänkte högt: “Nu ska vi gå ut och så ska vi ta fram bilen och åka till byn och hämta en säck med foder.”
Flickan blev bättre och bättre på att kunna svara och det gjorde hon gärna. Men ibland kom det inte något ur munnen fast hon visste vad hon skulle svara. Nu visste flickan att det handlade om att ta in det någon sa, kasta upp det i luften, ta fram det som minnet redan visste, kasta upp det också och låta det ramla ner genom huvudet och komma ut genom munnen. Det blev inte så ofta direkta svar men hon kunde svamla runt och få med det som var svaret ändå. Magistern förstod.
Ett sätt att lära sig hur man skulle vara, hur man skulle bete sig, var att gå på bio. Där på duken utspelades alla tänkbara mänskliga beteenden. Flickan satt längst fram och följde en person i taget. Denna person hade läst ett manus, hade övat och överdrev sen det hon ville uttrycka. Det var lätt för flickan att se, att kunna förstå, att kunna ta med sig i minnet och öva framför spegeln. Flickan hade inget motstånd inom sig, ingenting som satte sig på tvären, utan det var bara nytt och roligt. Ofta blev det sex filmer i veckan. Den lilla staden hade fyra biografer och två av dem bytte film mitt i veckan.
Iris blev ett känt inslag för vaktmästarna, och ofta fick hon sitta och se på filmen utan att betala och så fick hon plocka papper och annat skräp efteråt medan vaktmästarna satt inne på sitt kontor och drack kaffe. Flickan trivdes med att cykla till staden, se filmen, plocka skräp och samtidigt berätta högt vad hon sett utan att någon hörde på, komma hem och öva och sen praktisera det i verkligheten.
Hennes bror och hans kompisar tog sig för pannan inför hennes teatraliska uppvisningar, men hon lärde sig saker, och så småningom fick hon ett helt annat spektrum att röra sig i och genom.
Flickan hade kommit in i en brytningstid. Dels hade hon fysiskt vuxit, fått bröst och menstruation, dels fått ett mentalt och vidgat medvetandet. Pappan var rädd att hon skulle bli sexuellt utnyttjad, för han visste hur pojkar i den åldern var. Han förebyggde det med att alltid ha någon som passade på henne.
Flickan undrade hur man visste när man skulle ligga med någon. Det hade hon gått omkring och frågat och fått en massa för henne obegripliga svar på. “Det vet man bara, det säger sig självt, det ger sig av situationen, det känner man på sig.” Hon förstod inte något av det. Hon kände aldrig på sig sådant, hon skulle inte kunna räkna ut när det var lämpligt, hon visste inte vad det var hon skulle kunna räkna utifrån.
Mamman kom med det förlösande ordet. “När du träffar någon som du kan se på andra sidan köksbordet i resten av ditt liv, då kan du börja tänka på saken.” Detta var det lätt att förhålla sig till, det kunde hon göra så fort hon träffade någon. Snabbt inne i huvudet spelades mammans ord upp: “Kan jag se den här människan på andra sidan köksbordet? – Nej!” och så var det ur världen.
När hon sen träffade en som hon kunde tänka sig leva med frågade hon mamman hur man gör sen man vet det. Då gick mamman igenom allt om sex, barnafödande och berättade allt hon kom på om vad hon trodde gällde. Sen bad hon henne att hon skulle ta med sig den pojken hem så hon och pappan fick träffa honom, så kunde de lite fint förklara vad hon hade för problem.
Så blev det. Han följde med hem en gång. Pappan tog med honom ut i ladugården och de var där i många timmar och pratade. Sen var det inga problem längre. Han körde ihjäl sig ett år senare, så det blev tragiskt nog inte livslångt.
Iris förstod att man skulle ha en bästis eller väninna och att man skulle tycka att det var roligt att ha hemligheter och viska och att man skulle vara förtjust i en viss sorts musik och att man över huvud taget måste lära sig vad som gäller i den vanliga världen. Hon ägnade mycket tid åt att gå runt och fråga, men några blev arga och trodde att hon drev med dem och andra att hon var dum i huvudet och en del trodde att hon försökte stjäla deras plats och position.
En gång när Iris hade kommit en liten bit på vägen mot vanlighet blev hon och en väninna hemskjutsade i bil av ett par pojkar. Den ene fällde en kommentar i förbigående om att den andres skägg liknade Erik den fjortondes. Iris förstod inte att det var meningen att man skulle skratta åt det, men å andra sidan var hon allmänbildad. I tjugo minuter berättade hon om Erik den fjortonde och Karin Månsdotter. De andra höll på att explodera av skratt och satt bara och väntade på att hon skulle komma på att kommentaren varit menad som ett skämt. Men det gjorde hon aldrig.
Flickan var inte upptagen med sexuella känslor. Hon förstod vad det var, att det var något man gjorde för att det var ett nöje och senare att man gjorde det för att få barn. Hon hörde alla flickor som talade om att de var rädda för att bli med barn eller att vara med barn och då förstod hon att de hade haft sex. Det var inte viktigt i hennes värld. Däremot hade det blivit viktigt att vara vid sidan av någon pojke och prata med honom, gulla och nojsa och säga vackra saker. Det blev så fint i atmosfären och flickan skrattade och pratade mycket. Så fort pojken blev för närgången så drog flickan sig undan. Hon hade hittat olika sätt att avsluta när det blev för obehagligt intimt. Vanligen behövde hon cykla hem, eller leta rätt på flickkompisen, eller träffa sin bror för att de bestämt något, eller gå dit där det var andra.
När Iris var nio år hade hon fått en lillebror som pappan tog hand om. När han var spädbarn hade Iris velat bita honom men pappan lade det lilla barnet i hennes knä och höll i hennes huvud tills obehaget och stereotypierna försvann. Hon fick ingen direkt känsla eller relation till barnet då, men hon började bli intresserad av det fenomen som fanns i hennes knä. Barnet växte och Iris härmade. På sätt och vis var hon tvilling till detta lilla barn; hon var i samma atmosfär, såg honom i former och färger, och det öppnade någonting nytt i henne. Senare kunde hon ta i barnet, bära, sjunga, leka och det blev också något helt nytt. Flickan blev intresserad av barn och det intresset har aldrig gått över.
Hennes medvetenhet började alltmer rikta sig mot andra och mot det sociala livet på ett annat sätt än tidigare. Hon förstod på ett annat sätt nu att livet handlade om känslor, om kännkänslor som hon inte kunde få till. Hon övade för att känna men det blev bara tomt. Vetkänslor kunde hon framkalla och hon kunde alla uttryck för de olika känslorna, men känna dem, det kunde hon inte. Det kom ingenting. Hon kunde se andras känslor och hon kunde få andra att uttrycka sina känslor, både i ord och reaktioner, men själv förblev hon oberörd.
När hennes lillebror var fyra år fick han blodförgiftning. Han hade hög feber och plötsligt började han feberkrampa. Det kom konstiga ljud ur honom och han vände ut och in på ögonen och läpparna blev blå. Hela kroppen skakade och ryckte. Mamman tog tag i honom och skakade honom och skrek: “Hjälp mig, hjälp mig, han dör, han dör”, men gjorde ingenting för att hjälpa honom.
Iris förstod att han kanske skulle dö, och att det skulle vara hemskt för mamman, men för henne själv hade det ingen större dignitet. Om han dog så dog han.
Iris sa lugnt: “Ta telefonen och ring efter en ambulans.” Själv kunde hon inte hitta numret i telefonkatalogen och kunde inte 90 000. Men mamman bara fortsatte att skrika.
“Gå och hämta Far i ladugården”, sa Iris. Mamman lämnade Iris och den krampande brodern och rusade ner i ladugården. Samtidigt kom en av farbröderna in genom en annan dörr. Lika lugnt sa Iris till honom: “Ring efter en ambulans!”
Hon tog upp barnet ur sängen och gick ut i kylan. Han kippade men fick ingen luft och då blåste hon honom i ansiktet för att han skulle dra efter andan. Och till slut kom andningen igång. Sen stod hon lugnt kvar på trappan ända tills ambulansen kom.
Hon förstod att de andras reaktioner var normala och att hon själv stod utanför någonting som hon inte visste vad det var. Vid den här tiden hade hon förstått att man kunde dö på andra sätt än att bli ihjälstångad av en tjur, men hon förstod inte hysterin, skräcken, upprördheten. Dog man så dog man.
Hon tvingade sig själv till närvaro. Till att vara här och nu i stället för att ge efter för inutivärlden som hon tidigare kallat Ute. Hon fick för första gången en riktning i sitt eget liv, en riktning som inte hade med andra att göra och som inte styrdes av andra utan som var hennes egen. Det var något helt nytt och hon märkte att hon förändrades i sin förståelse av världen och verkligheten.
Genom åren hade hon utvecklat sin förmåga att se i atmosfären. Hon såg andra människors känslor i atmosfären och trodde länge att alla kunde se i atmosfären på samma sätt som hon. Vad hon nu såg var att andra människor ständigt ville någonting, ständigt var på väg någonstans, och att det var känslor som styrde deras vägval: “Åh, det skulle vara roligt att göra” eller “Nej, usch så jobbigt!” Hon sökte och sökte inom sig själv i hopp om att hitta någon glädje eller längtan. Men hon hittade ingenting. I stället hade hon hakat på andras önskningar och andras vilja och trodde länge att det var det som var att känna känslor. Men nu förstod hon att det var i stället för kännkänslor, att hon skaffade sig vetkänslor, känslor som hon visste namnen på och som hon visste hur man skulle uttrycka verbalt: “Ja just det, det där kan passa mig” eller “Om det blir mat följer jag gärna med.” Några gånger försökte hon även att gestalta känslorna, spela upp dem, men då bara skrattade andra människor rått och tyckte att hon var komisk, så det slutade hon med.
Tidigare hade hon levt helt omedvetet och då hade verkligheten gång på gång drabbat henne. Men nu hade hon hittat vetkänslor och med hjälp av dem kunde hon vara med i någon form av gemenskap trots att hon inte kunde känna som andra. Så började en ny fas i livet för Iris.

Fullödigt liv, alla felaktigheter till trots
När jag bestämde mig för att bli “vanlig” förstod jag att det var så mycket jag inte kunde, och jag bestämde mig för att lära mig det på något sätt. Det började med att mor och jag gick en kurs i konversationsengelska på ABF:s studieförbund. Hon fick läsa och skriva och jag pratade. Vi övade ihop och jag lärde mig grunderna. Vi gick fortsättningskurser under några år, och bit för bit började jag höra och förstå engelska. Stava kunde jag inte och det kan jag fortfarande inte, men att förstå, det gick i alla fall.
Sen gick jag kurser i “allt” på olika studieförbund under tre års tid. Det var sömnad, stickning, virkning, vävning av olika slag, lampskärmssömnad, batik, teckning, träslöjd, snideri, smide. Varje kurs varade tio gånger à två timmar och jag trodde att det var den tiden man hade på sig så jag övade och övade hemma för att kunna perfekt innan kursen var slut. Jag gick fyra olika kurser i veckan, en varje kväll måndag till torsdag, på fredagskvällen och lördagskvällen tog jag fritt från kursandet men hela söndagen höll jag på att “göra läxorna” från föregående vecka.
Ett halvår efter jag slutat skolan, fick jag börja som elev på en damfrisering. Där fick jag räcka spolar och titta på i flera år innan jag behövde prestera ett eget resultat, och det var ett idealiskt sätt för mig att lära mig på. Allt annat som skulle göras där av en elev tog mor reda på, och hon kom in på kvällarna så jag fick träna på det, och skrev lappar som jag kunde titta på och försöka komma ihåg hur och vad jag skulle göra.
Det är ett helvete när man står i en situation där man förväntas göra ett arbete och det inte med automatik dyker upp minnen eller tankar som styr en till vad man ska göra, utan man bara står som ett dumt fån och tittar framför sig och allt bara är obegripligt. Jag hade redan vid den tiden lärt mig en massa strategier för att kringgå detta problem och jag lyckades oftare än jag misslyckades. Far och mor var också väl förtrogna med mina svårigheter och de underlättade mycket så att det inte syntes på ytan att jag inte alltid var riktigt med.
Det låg på eleven att se till att stället var ordentligt rent och städat, och mor visste att jag inte såg om det var rent eller ej, utan att jag bara gjorde det jag blivit tillsagd men inte kunde bedöma resultatet. En söndag per månad tog mor med sig sin bästa väninna och kom till mig på damfriseringen och storstädade. De sopade spindelväv från stuckaturerna, de skurade alla golv, stolar och speglar och tvättade alla fönster. De tvättade alla handdukar och borstar. Allt var så skinande rent innan de gav sig att damfriseringen hade dugt som operationssal. Det brukade de skämta om och sa att jag skulle lära mig just att städning inte dög förrän det var lika rent som i en operationssal. Efter två års tid hade jag faktiskt fått någon sorts uppfattning om vad som menades med att det var rent efter att man städat.
Jag hade en stor fördel och det var att jag inte behövde sova mer än fyra timmar per natt så jag hann verkligen öva en hel del. Dels var det långa dagar på damfriseringen mellan nio och sex, och på lördagar mellan åtta och fyra, dels resan dit och hem som tog en och en halv timme med tåg och cykel. På tåget läste jag eller skrev så att jag inte skulle tappa bort de färdigheterna heller och när jag cyklade så berättade jag ut i tomma intet vad olika böcker jag läst handlade om. Jag repeterade också i minnet allt det jag lärt på kurserna under veckan tills jag hade allt stuvat ordentligt i mina listor.
Far hade lärt mig köra traktor när jag var tolv år. Han menade att jag behövde så lång inlärning om jag skulle kunna ta körkort någon gång i livet. Jag fick också ta över farfars gamla moped och köra den. Problemet var att jag inte kunde trafikreglerna och inte höger och vänster, men han löste det genom att ha ett rött handtag på den sidan av styret som skulle vara mot diket. När jag var femton fick jag överta min brors lite modernare moped för han skaffade då en lätt motorcykel och tog körkort på den. Han fick läsa körkortsboken högt för mig och jag försökte begripa vad det stod. Det var ytterst svårt för jag kunde inte förstå vad övningsfrågorna innebar, speciellt när det var tre, fyra, fem alternativ där inte bara ett var rätt utan det kunde vara alla eller inget eller några få. Det var en för svår form för mig att kunna klara.
När min bror var färdig med körkortsboken tog jag den med till min magister som hjälpt mig tidigare och bad honom om hjälp med att förklara så att jag begrep. Det gjorde han. Vi höll på i ett halvt år. Han förklarade bromssträckor, hur det fungerade, han förklarade varför lagarna såg sådana ut som de gjorde och varför man skulle lära sig dem oaktat om de var kloka eller ej. Vägmärken var det lättaste för mig, det var bilder, och bara han förklarat vad de betydde så skulle jag aldrig ha missat en enda. Det svåraste var när man skulle räkna ut höjden på broar i relation till lastbilstak, axeltryck och boggiaxlar. Till slut kunde jag hela boken utantill och jag kunde alla tänkbara varianter på frågorna och det gick inte att lura mig med försåtliga påståenden. Det var det svåraste jag dittills hade lärt mig men det gick, så jag lyckades ta körkort när jag var arton.
Jag övade med Far och körde upp privat, för Far insåg att det inte fanns någon körskollärare som skulle kunna lära mig utan att det skulle ha kostat en förmögenhet. Han tänkte att han hellre betalade ett antal uppkörningar i stället. Teorin klarade jag utan ett enda fel, men jag missade första uppkörningen på att jag svängde vänster när inspektören sa höger och att jag stannade och startade i backen med en tå-häl-metod som man inte fick använda. De flesta använde den metoden men man fick inte göra så på uppkörningen. Andra gången klarade jag mig. Då var det en inspektör som bara tittade på det tekniska, att jag körde så att jag inte var farlig i trafiken, och han godkände mig.
När jag var 24 år vågade jag börja läsa på kommunal vuxenutbildning för oss som inte hade kunnat tillgodogöra oss vanlig skolutbildning särskilt bra. Det var en tuff tid. Jag läste in tolv ämnen på ett och ett halvt år och fick betyg motsvarande grundskolans nionde årskurs. Sen läste jag tvåårigt gymnasium med inriktning på företagsekonomi och bokföring, samt maskinskrivning och stenografi. Stenografi lärde jag mig aldrig, det var för svårt. På kvällstid under de åren läste jag in treårig svenska, engelska, matte och historia för att kunna fortsätta på högskolan, och jag jobbade också heltid på en ungdomsgård under tiden. Den var öppen kvällstid och helger så jag hade möjlighet att delta i undervisningen samtidigt.
Efterhand lärde jag mig mer och mer om allt som gick att lära, men tyvärr, att gå genom känslor för att uppleva liv och levande, det lyckades inte. Jag började i terapi, först vanlig psykoanalys i två år, sen gestaltterapi i två år, sen transaktionsanalys i två år, och jag lärde mig en oändlig massa saker och att begripa mig på världen och verkligheten sedd i psykologiska termer, men att få till känslor och kontakt på insidan, det lyckades inte. Inuti mig var det fortfarande samma stillestånd och även om jag nu fyllt på med massor av listor som innehöll allt mellan himmel och jord fick jag ingen känsla för det mänskliga.
Jag lärde känna många intressanta människor under denna tid. Många som har haft den största betydelse i min utveckling fast inte alltid på det sätt som de själva skulle kunna ha tänkt ut. Den viktigaste, Göran Grip, som för många år sen berättat om upprinnelsen till den här boken i sin bok Allting finns, har varit en viktig hörnsten för mig när det gällde att lära mig att reflektera över det som jag kallade Ute när jag var liten och som handlar om atmosfären och det immateriella.
Sen jag började på högskolan med universitetsstudier har jag aldrig riktigt slutat med det. Jag lär ständigt nytt och hittar intressanta infallsvinklar men jag har haft stora svårigheter därför att dessa kurser aldrig ger tid och utrymme för att reflektera utan det är en form av anpassning som jag inte klarar av.
Eftersom jag sällan hann läsa all litteratur på grund av att jag läser så sakta bad jag någon studiekamrat att vi skulle kunna titta på innehållslistan och att hoan skulle berätta lite om vad de uppfattat när de läst. När någon berättar om vad hoan läst kommer allt det den personen läst fram i atmosfären, och blixtsnabbt kan jag läsa av det och få en uppfattning om vad boken handlade om. Detta tog mig cirka en minut i stället för fyrtio timmars läsning. Så gick jag hem, tittade på innehållet igen, skrev ner allt jag kunde komma ihåg och sen kunde jag repetera de stolpar jag gjort. På så sätt kunde jag hänga med utan att behöva läsa särskilt mycket.
När man har den typ av svårighet som jag har kan man få ett intyg som gör att man har rätt att tentera hemma eller muntligt och det fick jag. Vid sådana tentamina använde jag mig av ett sofistikerat sätt att fuska. Jag bad lektorn att ställa de frågor som fanns i skrivningen på ett annat sätt för jag fattade inte helt vad frågan betydde. Det fick lektorn att själv tänka på svaret och då kom det ut i atmosfären och då visste jag direkt vad jag skulle svara. Det var viktigt att hålla huvudet kallt så att jag inte svarade ordagrant det lektorn tänkt för då blev hoan misstänksam, så jag tog god tid på mig och formulerade svaret med mina egna ord. Vid ett tillfälle var lektorn uttråkad och satt bara och tänkte på vilka tapeter han skulle välja, och den gången fick jag underkänt.
Detta mitt fusk uppdagades aldrig och jag vet inte ens om det går att kalla för fusk. I min värld tycker jag det är konstigt med tentor där man inte får hjälpa varandra, att frånta människor möjlighet till samarbete genom att kalla det för fusk. Det går inte ihop med min uppfattning om det mänskligaste med allt mänskligt, gemensamheten, som är grunden för tryggheten. Vad vinner man på det?
Under den tid jag ägnade mig åt högre utbildning har jag varit på jakt efter den sortens vetskap eller insikt som bygger på det som råder när inget annat råder, det jag kallar det primära. Jag har läst och lärt mycket men det har inte funnits inom någon fakultet. Det har funnits fragment inbyggda i en hel del av de kurser jag läst men då varit helt oreflekterat av dem som undervisat. När jag frågat har jag ofta mötts av ett djupt intresse och fått förklarat för mig att det jag frågat om inte är något som de reflekterat kring, att det är vetskap, inte vetenskap, och att det inte går att göra om till akademisk kunskap. Det har gjort att jag har ägnat mig åt detta oreflekterade fält och jag har förstått att det är mycket viktigt, speciellt i en tid där civilisationen bygger helt på det sekundära och att man inte utvecklar det primära språket, det som föregår det sekundära. Det gör att människor ofta står sig slätt när det uppstår konflikter inom dem själva, eller trassel i relationer, eller när de ska ta hand om dysfunktionella människor som är mörka i sitt inre.
Eftersom flera av dem som undervisade på universitetet var intresserade av min medvetenhet om det oreflekterade ville de ha handledning av mig i konsten att lösa vanliga mänskliga problem, som konflikter, relationssvårigheter, mobbning. Det var så min verksamhet som handledare började. Senare utvidgades den till företag och så småningom till arbete på institutioner för missbrukare, psykiskt belastade och andra dysfunktionella personer där kommunikationshandikapp har varit det huvudsakliga problemet.

*

En dag 1982 stod jag och tittade på min klocka. För mig har det inte funnits någon koppling mellan det urtavlan presenterar och verkligheten. Jag har inte haft någon känsla för klocktid, däremot för ungefärtid, morgon, mitt på dagen, eftermiddag och kväll. Jag har klarat mig rätt så bra på det men när det gäller att passa en precis tid har jag haft en barndomsvän som alltid ringt och sagt när det varit lagom tid att förbereda och ta sig till rätt plats.
Klockan på väggen tickade, jag skulle i väg på ett möte, jag tittade på den och klockan var åtta. “Åtta, just det, det måste vara precis nu jag måste åka om jag ska komma fram i tid.” En märklig känsla. Jag åkte i väg och kom i tid och hela mitt inre förstod att jag kopplat ihop något som för mig tidigare varit obegripligt. Det kändes som om världen öppnat sig för mig.
På kvällen träffade jag på högskolan, där jag studerade, en väninna och berättade om min fantastiska upptäckt. Hon tog sig för pannan och sa: “Åh nej, jag trodde att det skulle få finnas en enda människa på den här jorden som var oaffekterad av tid och som kunde fungera som ett naturbarn i vår civilisation.” Jag blev förvirrad en stund men sen delade hon min glädje.
Värre var det med almanackan. Jag fick inte ihop att det datum som stod på ett papper hade med en speciell dag att göra. Jag kunde inte förbereda mig om ingen sa till mig att det var just i dag som något speciellt skulle hända. Livet för mig är ett flöde, ett flytande tillstånd, och det har ingenting med avgränsning att göra.
Jag började öva mig i att varje dag titta i almanackan, högt säga dagens datum, veckodag, vecka, månad och år. Jag kopplade det till vädret, till soluppgången, till vad som växte på marken eller vilka fåglar jag kunde höra. Så småningom fick jag till en slags struktur, så att jag kunde titta i almanackan och koppla ihop dag med verkligheten, men jag har ingen känsla för detta; det var bara teknisk kunskap. Den räcker bra, men svårigheten är att jag måste skriva upp allting för antingen kan jag leva kalenderfritt och fungera på mitt gamla sätt och då finns ingen förutbestämmelse om vilken dag olika saker sker, eller också kan jag följa en kalender punkt för punkt utan någon flytande tid.
Problemet är att människor i allmänhet fungerar på båda sätten. Arbetstiden har de väl inrutad i kalendern men ledig tid gör de vad de planerat i huvudet och har det inte uppskrivet. Det kallas spontant. När jag använder kalendern skriver jag upp varje möte, varje träff, och varje underrättelse jag ska göra till någon person. Det innebär att min kalender åker ur väskan titt som tätt och att jag förankrar allt mycket noggrant. Detta är inte betungande för jag älskar att titta i kalendern och få reda på vad som ska hända härnäst. Jag ställer in mig på det med öppna förväntningar om att “det ska bli roligt att se hur det här mötet kommer att bli”. Tyvärr blir vissa av mina vänner sårade av detta. De vill inte vara en tid i en kalender, de tycker att spontaniteten går förlorad, att jag aldrig ringer spontant eller hälsar på eller finns tillgänglig utan att vi har bokat tid. Många känner olust vid denna kalla strukturering men för mig är det fantastiskt att kunna följa en struktur och att den inte hindrar mig ett ögonblick från att vara här-nu i ett verkligt möte. Jag är aldrig i förfluten tid eller i det som ska komma utan ständigt närvarande. Det är bara den lilla stund när jag tittar i almanackan som jag är i någon sorts transportsträcka.
Min uppfattning om världen, och det jag ser andra lida av, är motsatsen, att de oftast befinner sig på transportsträckan till “sen”, eller har hakat upp sig i något historiskt och har svårt att vara härvarande och närvarande, i möte och intimitet, i att vara tillfreds och i att ha tillgång till alla sina sinnen just nu.
Nuförtiden behärskar jag i stort sett både tid och rum även om jag missar grovt ibland. Det kan hända att jag åker en timme eller dag för tidigt eller för sent, eller att jag kommer på rätt dag fast fel månad eller år. Numera blir det till pittoreska inslag i tillvaron, och folk kan ofta skratta överseende tillsammans med mig efteråt. Min arbetspartner Lennart är suverän på att ständigt uppdatera min almanacka och förvissa sig om att jag har kopplat rätt, så det blir mycket få missar och det är jag glad för.
Det som skiljer en person med kommunikationsstörning från en som inte har det är att den med störningen måste “sätta igång” intaget av andras känslor och impulser aktivt. Jag har övat så mycket att jag inte längre behöver tänka aktivt att nu ska jag sträcka mig ut och ta in de andra utan det är som med bilkörning: när man har tränat tillräckligt länge och kört tillräckligt mycket, sitter det i ryggmärgen och man bara gör det man ska när man sitter bakom ratten. Ofta fungerar det utan problem men ibland glömmer jag mig och då uppstår problem. Ibland känner sig folk avvisade av mig och blir sårade, ibland hör jag inte vad de säger och de blir kränkta, ibland fattar jag inte att jag ska vara artig och då blir det fel.
Jag har inte kontakt med andra människor med automatik, och mycket går mig förbi, men jag har övat upp min observationsförmåga och min kapacitet att reflektera över allt och alla, så ibland slår jag trots detta välfungerande människor med hästlängder.
Å andra sidan är jag väldigt ohämmad. Jag har inte en massa föreställningar och värderingar som hämmar och begränsar mig när det gäller intimitet. Jag har lärt mig vad som gäller i den vanliga verkligheten men jag är fri att följa det endast så länge det passar mig, och jag kan skräddarsy normer i ögonblick där de behövs. En sorts morallöshet kan man säga. Det är inte så att jag lever olagligt eller kuvar mig själv, utan bara så att jag sunt anpassar mig till det smidigaste sättet att fungera.
Jag märker ofta på andra att om de bryter mot någon kod eller norm får de ångest, dåligt samvete, skuldkänslor eller känner sig som om de inte får eller kan leva vidare. Kort sagt känner de sig som skurkar. Så är det inte för mig. Jag känner ingenting mer än “hoppsan, där bröt jag mot något heligt”.
Enligt min mor är jag det mest ouppfostrade som går i ett par skor, och jag tror att det är sant. Jag tog inte in någon information om hur man beter sig för att vara artig och belevad förrän jag var så gammal att det bara satte sig i förnuftet men inte i ryggmärgen, och därför kunde jag rationellt bestämma vad jag skulle behålla och vad jag skulle slänga ut. Däremot har jag mycket lätt för att foga mig i andras vilja. Jag har sällan kontakt med någon vilja i mig själv och tycker det är praktiskt att vilja det andra vill. Jag får vara noga med att känna in vad andra vill så att jag om de frågar mig kan säga det de vill som om det vore mitt eget. Annars kan de bli störda över att de alltid får bestämma och alldeles i onödan tycker de att det är orättvist och att jag inte tar mitt ansvar.
Jag har brottats mycket med sådana allmänna föreställningar om vad man ska göra och inte ska göra: att man ska hälsa när man kommer, att man ska fråga “Hur mår du?” innan man kommer med sitt egentliga ärende och andra regler för hur man uppträder bland folk. En dag hade mor bestämt att jag skulle vara med på hennes och hennes väninnors söndagsfika. Alla hade redan samlats i syrenbersån. Just när jag skulle gå ut till dem bad Far mig fråga mor var receptet låg som han skulle ta med in till stan. Jag gick ut i bersån och ställde mig att vänta på att det skulle bli tyst så att jag kunde framföra mitt ärende. Jag hade lärt mig att jag inte skulle börja prata själv förrän det blev tyst. Men det blev aldrig tyst, för tungornas band hade redan lossnat.
Till slut var det någon som hejdade sig ett ögonblick för att dra efter andan och då passade jag på att kvickt fråga om receptet.
“Men Iris! Du måste be om ursäkt när du avbr yter så där. Och förresten ska du hälsa när du kommer.”
Genast gick jag runt och tog alla i hand, och då sa en granne argt: “Det är ju inget värt att du hälsar nu när du har blivit tillsagd. Det skulle ju ha kommit inifrån dig själv. Nu skulle du ha bett om ursäkt för att du inte hälsade.”
“Men jag hälsade ju”, sa jag förvirrat.
“Och så får du inte säga emot!” sa hon och blev ännu argare. “Har du ingenting att komma med till ditt försvar?” sa hon anklagande.
Jag förstod ingenting.
I tystnaden som uppstod berättade mor var receptet låg. Jag tog en kaka och vände mig om för att gå och berätta för Far som väntade. Mor sa: “Man tar inte förrän någon har sagt var så god!”
Jag lade tillbaka kakan.
“Och om man har tagit något från fatet får man inte lägga tillbaka det.”
Jag tog kakan igen och började gå.
“Och när man lämnar bordet säger man tack!”
Jag sa tack.
“Men du måste säga tack spontant!”
Jag förstod aldrig detta. De störda ungdomar som kom till oss var också “ouppfostrade”, men de blev snabbt och utan synbar ansträngning fullfjädrade ögontjänare och lärde sig följa de regler som var så gåtfulla för mig. Jag kunde se att de inte menade någonting alls med sina “Förlåt” och “Tack” och “God dag” men de vuxna accepterade dessa värdelösa ord som om de vore på riktigt. Jag förstod inte om de vuxna var så blinda att de inte genomskådade ögontjäneriet eller om de faktiskt var medvetna om att de hycklade de också.
Rättvisa är ett annat sådant begrepp som jag brottades mycket med. Jag brukade fråga vad personer utgick ifrån i sin referens när de sa att något var rättvist eller orättvist. Ofta fick jag svaret: “Det säger väl själva förnuftet att det är orättvist.” Jag har inget sådant förnuft som säger det och jag vet inte var jag ska få det ifrån. För mig är det så att allt som händer är som det är, varken rättvist eller orättvist. Om man sen tänker ut ett system med graderingar kan man utifrån den graderingen skatta någonting som rättvist eller orättvist. Men bara om graderingen gäller.
Under en period i mitt liv var jag fackligt aktiv som kontaktombud och då skulle jag löneförhandla. Jag satte mig noga in i hur systemet var uppbyggt och kom underfund med att det fanns en given hierarki och att det i den var viktigt att varje grupp lönemässigt hade sitt avstånd till nästa grupp, annars sjönk statusen på någon grupp och det fick den inte göra. Generellt skulle det råda en inbördes skillnad för att det skulle vara rättvist. Alltså: det måste vara skillnader för att det skulle vara rättvist! Sen fanns det “pinnar”, några lönegrader som var flytande, och de skulle delas ut rättvist efter förtjänst. Det innebar att vi skulle prata oss fram till vem som var värd dem och det skulle korreleras så att alla tyckte det var rättvist. Om det inte gick fick man ta ett majoritetsbeslut och luta sig mot det.
Jag litade på att det centralt uppe i Stockholm fanns något liknande den där metermåttstocken som finns i Frankrike och som är utgångspunkt för all världens metrar och som utgör normen. Utifrån den referenspunkten har man sen låtit systemet fungera och då blir det begripligt och om alla är överens om denna grundmeter så kan man se rättvisan.
Vid ett tillfälle fick vi en ny arbetskategori som inte var centralt löneförhandlad utan den skulle “läggas in” på lämplig nivå. Jag ringde till Stockholm för att få reda på vad som skulle vara rättvist och fick veta att det fick vi fixa lokalt. Jag ringde då till olika kommuner och frågade vad de hade för “lämplig nivå” att lägga dessa tjänster på. Ingen visste. Jag ringde till Stockholm igen och undrade hur mallen såg ut för jag ville veta vad lönereferensen utgår ifrån. Jag tänkte att om jag fick de kriterierna så skulle jag säkert kunna räkna ut var de platsade.
Först fick jag vänta, för de visste inte vad jag pratade om, och sen fick jag prata med någon högre, och högre och högre. Sen visade det sig att det inte fanns några sådana kriterier utan att bedömningen utgick från “ansvaret”. Den som hade störst ansvar skulle ha högst lön. Då frågade jag efter kriterier för ansvar. De fanns inte heller utan det “förstod väl varenda människa vad som menades med det och vem som bar mest ansvar”.
Jag blev inte klok på hur i fridens namn folk kunde veta vad som var rättvist och orättvist när det inte fanns någonting att utgå ifrån, men folk ondgjorde sig ofta över orättvisor och kände sig sårade och kränkta och ville ha upprättelse. Samma sak med ansvar. I min värld tog alla allt ansvar så gott de kunde och ingen blev sämre hållen för att hoan inte greppade de svåraste sakerna, men här gällde det någon sorts succession, att man skulle dela på ansvaret och se till att den som hade störst ansvar fick mest lön.
Jag ringde runt ett varv till och frågade om de andra kommunerna hade placerat in den nya arbetskategorin och då var det en man som sa: “Få se nu, vi höftar till med XX. Det blir mitt emellan fritidsledare och socialassistent, det borde vara lagom.” Flera hade sen ringt varandra och alla placerade arbetskategorin i samma nivå och hänvisade till varandra: “På den nivån ligger de här tjänsterna i alla kommuner, så det är rättvist att du också får det.”
Moment 22: när någon väl godtyckligt kläckt ett förslag så använder man det sen som rättvisemall, och argumentet är att så ska det vara på alla ställena för då blir det rättvist, och om man avviker ifrån detta är det orättvist och då är man osolidarisk.
Någon förklarade för mig att om inte alla kunde få så skulle ingen få, annat än om det förelåg särskilda skäl som legitimerade den orättvisan. Jag tänkte då att eftersom inte alla människor i världen kunde få glass så skulle ingen få glass om det skulle vara rättvist. Jag hävdade den tesen och då tyckte folk att jag var löjlig. Så kunde man ju inte resonera, man fick hålla sig till Sverige. Då hävdade jag att eftersom det inte växer plommon i Norrland så ska ingen ha plommon eller åtminstone ska de som har plommon dela med norrlänningarna. Så gick inte heller att resonera. Vad är rättvisa?
Jag diskuterade saken med Far, och han sa att rättvisa för honom var relativ. Att det byggde på hur man värderade olika saker, och därför var känslan av orättvisa olika hos alla. Han sa att det inte gick att vara rättvis. Snarare kunde man försöka ta reda på vad andra värderade och tillgodose det så långt det gick. Då blev orättvisan i vart fall inte alltför stor lokalt. Sen sa han att rättvisa finns på sekundärnivå och har ingen som helst betydelse för vår överlevnad på primärnivå, så han menade att jag inte skulle ta det för allvarligt, låta det gå för djupt in i mitt sinne att människor höll på att bråka om rättvisa.
Fortfarande har jag stora problem med rättvisa. Jag känner nästan aldrig av orättvisor annat än om någon lovat mig något och sen drar bort det mitt framför näsan på mig utan att det finns goda skäl för det. Jag brukar driva diskussionen in absurdum när någon hävdar rättviseaspekten och om det finns kvar någon substans då, kan jag diskutera att korrigera orättvisan. Annars brukar jag bistå folk med medkänsla för att de känner sig förfördelade och orättvist behandlade tills de sörjt färdigt och kan känna sig upprättade igen.
För mig finns inte heller denna konstighet att isolera ansvar ifrån själva livet och prissätta ansvaret. För mig blir det tankefel. För mig är ansvar ett privilegium. Om jag är duktig på att ta ansvar och andra har förtroende för mig och jag kan leva upp till ansvaret så vinner jag något på det och växer som människa. Jag är en privilegierad.
Barn får belöningar när de tar ansvar för att passa småsyskon och får sanktioner på veckopengen när de inte tagit ansvar för att bädda sin säng. Varje gång de visar prov på att kunna något sätts referensen där och om man inte tar det ansvaret blir det sanktioner.
Så upplever barn sig lurade och snuvade på tid. Tid då de annars skulle kunna ha lekt. Många barn känner obehag inför att lära sig vardagssaker för det innebär en tidsstöld och vinsten är för liten. Man inför värderingar på ett område där de inte hör hemma och det medför problem i vuxenlivet.
Under många år funderade jag på hur man skulle skilja ut detta och förklara skillnaden. Jag hade inget instrument, ingen som kunde visa på hur man skulle tänka. Efter en massa år på högskolan och kontakt med kloka människor kom jag på att det fanns två fält, ett primärt och ett sekundärt och att de inte står i motsats till varandra utan följer på varandra, att det primära är helt väsensskilt från det sekundära men att båda, var för sig, är hundra procent viktiga. Ansvar hör till det primära och ska inte värderas utan innebär alltid någon form av frihet och ett privilegium i sig självt. Men i vår civilisation har proportionerna förvridits. Att man sen vill använda det som ett kriterium för att ge människor pengar må så vara, men det är sekundärt och ska inte blandas med det primära för då blir det skumt.
Trygghet, vad är det? I vårt land är man så rädd att man måste ha en garanti för att känna sig trygg. Garanti innebär att man inte blir utlämnad åt livet som det är utan att det alltid är tillrättalagt. I min värld gäller det att ge människor möjligheter att känna trygghet mitt i otryggheten, inte att skapa en värld som är så trygg att människan är oförmögen att klara sig i ett naturtillstånd. För att få den inre tryggheten har jag märkt att människor behöver lära sig “hantverk”. Att var och en kan så mycket om naturen att man kan överleva om man blir strandsatt, att människor vet så mycket om kommunikation att de kan hitta gemensamheten som behövs för att bli en grupp och klara sig även under svåra tider.
Kommunikation, hur går den till och vad bygger den på?
När jag först såg att andra människor höll på med något jag inte var del av, förstod jag att jag var annorlunda, att jag saknade en färdighet som tycktes vara naturlig för alla andra.
Det finns en atmosfär runt oss, ett slags immateriell gemensamhet, och den garanterar ett slags trygghet, en tillit där man kan ta och ge, få och ge, och i samma ögonblick ha ett utbyte med andra. Och med det följer mötet, intimiteten, det som tillfredsställer våra grundläggande behov av gemenskap och uppmärksamhet.
När man sen vill kommunicera med en enskild person, samlar man ihop denna atmosfär och riktar den mot den person man vill ha kontakt med. Den andre gör samma sak och så möts man i en gemensam atmosfär. I det ögonblicket förändras den totala atmosfären och man måste omdefiniera situationen.
I min barnvärld var jag väl förtrogen med den allmänna atmosfären. Den innehöll mycket och jag ägnade så mycket tid jag kunde till att vara i den. Vid elva års ålder upptäckte jag att atmosfären mellan andra ungdomar hade förändrats. Deras atmosfär var helt inriktade på varandra, och runt mig blev det som ett ofärgat vakuum. Jag blev rädd och försökte få reda på vad det var. Jag gick till Far och frågade vad de gjorde.
Efter att ha tränat länge framför spegeln lärde jag mig att fungera som de andra flickorna och det gick så småningom, men jag gjorde många misstag under tiden och jag fick oavbrutet tänka på mitt uppträdande, hur jag rörde händerna, hur jag stod, hur jag tittade, hur jag lyssnade på den andre, hur jag svarade och vilka miner som dök upp i mitt ansikte.
Damfriseringen var en idealisk skola för mig. Jag fick stå och räcka fram spolar och lyssna och titta i ett par år innan jag själv fick prova och då hade jag programmerat in varje detalj så att jag kunde uppföra mig rätt.
Jag lärde mig kommunikation, hur den går till och verkar. Först behöver kommunikation upprättas och helst i en skapad, god atmosfär. På damfriseringen gick det till så att man hälsade välkommen och bjöd in damen till ett eget litet bås. Där frågade man enkelt om känslostämningen i dag, man pratade om vädret, om årstiden, om arbetet, eller något annat aktuellt.
Fördelen för mig var att jag stod bakom kunden och att vi endast flyktigt tittade på varandra i spegeln och att jag kunde koncentrera mig på håret och på så sätt inte påverkas av direktheten. Sådan direkthet gjorde annars att mitt tänkande blockerades och att jag förlorade impulskontrollen så att mitt stereotypibeteende utlöstes.
Jag tränade och tränade för att kunna vara i direktkontakt och det utlöste mycket smärta inuti. Efterhand ebbade smärtan ut och övergick i obehag och med fortsatt träning klarade jag att tänka hela tiden och inte tappa bort mig.
Jag hade tidigare i livet lärt mig att se utstrålning. Speciellt hos kalvar. Jag visste när en kalv hade livskraft och när den inte hade det. Jag kunde inte säga vari skillnaden bestod men skillnad var det. Under min tid på damfriseringen lärde jag mig att se den skillnaden hos människor också och jag lärde mig att det gick att locka fram mer livskraft när den var tunn. Det ägnade jag mig åt, och kvinnorna tyckte om det och beställde mig; inte för att jag var duktigast som frisör utan för att det var så behagligt och livgivande för dem när jag skötte deras hår.
Många år senare har jag gått igenom alla de erfarenheter jag samlade på mig under de tio år jag jobbade på damfrisering men det tog lång tid innan jag förstod att kommunikationsatmosfär och kommunikationsfält var begrepp som var okända för andra; att andra får lära sig att “det är bara fantasi” och att fantasier inte är verkliga och att det inte är bra att hålla på med fantasier utan att det är bättre att lära sig någonting riktigt, reellt och ordentligt.
När jag hade upptäckt att människan var någonting som var skilt från allt annat och att hon har en särskild förmåga att använda atmosfären blev jag helt ockuperad av den insikten. Jag började intressera mig för barn. Barn var så lätta för de var följsamma och ohämmat nyfikna vilket gjorde att man kunde leka med dem immateriellt.
När min lillebror föddes placerade Far honom i mitt knä. Först reagerade jag med obehag, men efter ett tag fångade han upp mig och vi fick en immateriell lekkontakt. Detta föregick min upptäckt av vad ungdomarna gjorde i sällskap med varandra. Min lillebror hade en tunn livskraft omkring sig så jag lockade och lockade honom. Han var mycket sjuklig de första åren i livet och varje gång tunnades hans fält ut, men så fort han kom hem från sjukhuset började vi om igen. Denna ojämna kamp pågick tills han började skolan.
Efter damfrisörskeåren började jag arbeta på en barnavdelning på ett sjukhus. Där upptäckte jag att svårt sjuka barn ofta var helt trygga och att de inte hade någon dödsångest, att de tyckte att deras liv var precis som det var, så långt det var och att de inte tyckte att de förlorade något även om de dog som barn. Det var bara omgivningen som var desperat och som hade för sig att barnen förlorade något. Föräldrar och andra vuxna betedde sig som om livet tog slut för dem själva när barnen var sjuka. Jag ägnade mycket tid år att plussa de vuxnas minusatmosfär för att det skulle bli lite lättare och ljusare för dem, men också för att de skulle vara mera nåbara och tillgängliga för sina barn.
På barnavdelningen kom jag också i kontakt med en flicka som hade anorexi. Hon var så tunn att hon såg genomskinlig ut men hon var glad och duktig. Hon hade fått dropp ett tag och sen fick hon dricka näringsdryck och äta äggviteberikad glass. Vi hade till uppgift att varannan timme ge henne detta och övervaka henne så att hon åt och drack och sen sitta med henne en timme för att se till att hon inte gick ut och spydde upp maten.
Jag märkte att hon var jätterädd och att hon trodde att ingen tyckte om henne. Att hennes snälla och rara föräldrar egentligen var besvikna på henne och att hon inte visste hur hon skulle få dem nöjda. Hon trodde att hon var ond och elak under ytan och att hon var tvungen att hålla det hemligt, för skulle det komma fram skulle världen gå under. Hon var tvungen att göra massor av saker rituellt och upprepa igen och igen, för annars blev det svart kaos inuti henne och då skulle hon gå under.
Jag såg att hon hade ett mycket känsligt fält runt sig, att hon mycket lätt invaderades av andras fält, speciellt om andra hade behov av någonting. Direkt kände hon sig skyldig och försökte att tillgodose den personens behov, och när hon gjorde det tappade hon bort sig själv. På så sätt såg jag att hon var en ingenperson när hon var tillsammans med andra människor. Jag bestämde mig då för att mitt fält skulle vara oladdat och att hon hos mig inte skulle kunna avläsa några önskemål eller åsikter om hur hon skulle vara. Och efter lite träning gick det bra. När jag satt med henne efter att hon ätit blev hon en någonperson, och då upptäckte hon helt nya saker. Det föddes nya tankar i henne och vi kunde prata och skratta och hon vågade prova egna åsikter.
Vi satt i ett litet rum med två fåtöljer och ett bord emellan med några tidningar. Ibland hade hon en äggviteberikad dryck bredvid sig och jag hade fått en kopp te. Jag såg till att det inte fanns någonting hos mig som hon skulle behöva anpassa sig till. Ingen önskan, ingen förväntan, inga krav. Bara en värme i hela rummet.
Hon var expert på att vrida till situationer så att hon skulle få anpassa sig till dem, och det krävdes total uppmärksamhet för att inte glida in i det.
Hon sa lite irriterat:
“Vad väntar vi på? Vad ska vi göra nu, då?”
“Väntar på”, svarade jag lite vagt och lät värmen komma tillbaka till rummet så att det blev helt lugnt runt henne igen.
“Hur länge stannar du?”
“Vi har all tid i världen. Det bara är så”, sa jag lika vagt.
Hon fick syn på glaset och tog det och förväntade sig då att jag skulle bli glad och skulle vilja att hon drack ur det. Jag släppte intresset för hennes glas och ägnade mig förstrött åt att ta lite socker och röra om i mitt eget te. Då kunde hon dricka eller låta bli att dricka. Och då dök det upp en lust i henne.
“Jag har lust att ta en promenad”, sa hon. Hon hejdade sig. “Vad sa jag?” sa hon förvånat.
“Du sa att du hade lust att ta en promenad.”
Då började hon med sin anpassning igen: “Men jag vet inte om det passar. Och jag vet inte hur länge du stannar. Och de vill kanske att jag ska vara med om någonting här.”
Jag flyttade tillbaka fokus till henne. “Men har du lust att ta en promenad så har du lust att ta en promenad. Och då har du den lusten och det spelar ingen roll vad det blir av den. Har du lust så har du lust.”
“Ja, jag har lust. Jag har lust. Jag har lust att ta en promenad.” Och sakta vågade hon ha någonting som var alldeles hennes eget och kunde hålla kvar det.
Jag lärde henne också hur hon skulle tänka för att vara en någonperson även om andra kändes hotfulla. Vi gick ut ur rummet och det kom en sköterska som frågade: “Har du druckit upp ditt glas?”
I det ögonblicket var hon på väg att anpassa sig igen och fick ångest och kom inte ihåg om hon druckit upp eller ej, och hon glömde att ta med sig glaset och hon borde ha ställt tillbaka det i köket och det blev livsfarligt om hon på minsta sätt inte bemötte sköterskans önskemål så att sköterskan skulle bli fullständigt nöjd med henne.
Jag såg allt detta utspelas inom henne och lade handen på hennes axel och sa: “Stanna lite. Nu tittar vi på det här ordentligt. Stanna kvar inuti dig själv, stanna där med ditt medvetande och i din kropp.” Sköterskan såg vad som hände och gick sin väg, utan irritation.
“Titta dig omkring och känn efter. Handlar det om liv och död? Nej. Om den andre blir sårad eller kränkt, är det farligt? Nej. Om jag gör fel, upplöses jag då? Nej. I grunden är det här ofarligt. Det känns livsfarligt, otäckt obehagligt, jag blir förvirrad och nästan som förlamad, men det är ofarligt. Strunta i tiden, ta den tid på dig som du behöver för att snurra runt i det här så att din kropp kan känna att det är ofarligt.”
På åtta veckor lärde hon sig det. Då sa man att hon var botad och då fick hon åka hem.
Ett par år senare träffade jag henne på stan och då var hon helt strålande. Hon gick i gymnasiet och hade fina betyg och hon var slank men inte mager. Hon berättade att hon fortfarande blundade och gjorde som vi övat tillsammans och att så fort hon hamnade i en kritisk situation hamnade hennes fokus på ätproblem igen men att hon nu kunde hantera det. Hon hade också kommit över rädslan för att inte vara älskad av föräldrarna. Under hennes sjukdomstid hade de släppt förväntningar och krav och slutat berömma henne för allt, så att hon nu inte ständigt måste bli bättre och bättre. Det lärde mig förstå dilemmat och skillnaden mellan bejakelse och beröm.
En del barn kom in med fula blåmärken och hade varit med om konstiga olyckor. Ofta upptäckte jag att deras föräldrar hade stora luckor i sina fält och att de reagerade häftigt och hårt. Jag såg att de var rädda och att de ständigt kände sig tvungna att försvara sig. Ibland upprättade jag kontakt med barnet och hjälpte det att hitta en skyddad plats inuti sig självt och lärde det att vara på sin vakt. Den anpassningen gjorde visserligen att barnet inte kände sig tillfreds i sin ursprungsmiljö men att det dock hittade åtminstone ett litet ögonblicks känsla av trygghet och att vara tillfreds tillsammans med mig.
Efter min tid på barnkliniken fick jag jobba med långvård. Jag var på en långvårdsavdelning på infektionskliniken. De flesta som låg där hade cancer i slutstadiet och avdelningen präglades av dödsångest. Jag märkte att de flesta i personalgruppen tyckte detta var obehagligt. Om det var någon som ringde stup i ett ondgjorde man sig och tyckte att personen var “besvärlig”. Jag märkte en särskild atmosfär här och såg att den var smittsam. Alla sprang ständigt omkring och gjorde en massa saker vare sig det behövdes eller ej. Så småningom fick jag jobba natt och då blev det mycket tid över att umgås med patienterna.
När en patient var orolig eller ångestfylld stannade jag inne hos den patienten när jag hade gjort mina rundor och sysslor. Jag satte mig ner, höll handen och berättade om det immateriella. De som kunde prata frågade jag hur det såg ut i deras rädsla och fick många beskrivningar av helvetet och allehanda fasor som människor kan uppleva. Den värsta våndan var att så många tyckte att de inte levt färdigt, att deras liv inte varit bra, att de inte fått ut det de velat ha (som om det finns någonting särskilt att få ut av livet, som om det skulle kunna bli klart i betydelsen en “färdig produkt”), att de varit alltför rädda och för bundna av plikter. Den känslan slog lätt över i bitterhet vilket gick ut över personalen. De var ju friska och hade tid kvar.
Denna avund var hemsk för den döende. Hon kunde inte låta bli att vara elak och besvärlig, och fick samtidigt mer och mer dåligt samvete. Jag märkte ekorrhjulet och att patienterna egentligen ville prata om sitt liv, få någon form av gemenskap och komma igenom sin dödsångest. Jag satt ner, och stilla bad jag dem berätta om sitt liv. Jag bad dem berätta både det som var ljust och det som var mörkt. Ofta satt de fast i det mörka och det tog lång tid och många vändor innan de kommit igenom det. Jag frågade om vilka erfarenheter de fått, vad våndorna hade lärt dem och om det fanns något tillfredsställande de kunde hitta i det hela. Ofta kom de på något och så småningom ljusnade sinnet och vi började ha trevligt tillsammans.
Jag gjorde också något som jag i dag kallar för primärtankearbete med dem. Det innebär att jag, efter alla deras berättelser, samlar ihop alltsammans och gör en saga av det. Så ber jag patienten blunda och lyssna på en historia. Det som händer är att hela livet spelas upp, att patienten kommer i kontakt med sin livskänsla, att hon kan leva ut de känslor som dyker upp och prata om sitt liv på ett annat sätt än tidigare. Ibland fick jag göra primärtankearbete på att dö och hur det är efter döden så att deras ångest för döden försvann.
Alla har ju varit i det tillstånd som döden innebär innan de blev till så det handlar om att bli ledd tillbaka in i det och återuppleva det, och då försvinner dödsångesten. Däremot kunde rädslan för att plågas finnas kvar, men på samma sätt gick det att införliva smärtan så att den blev uthärdlig och en bundsförvant till livskänslan. På den tiden hade man fortfarande för sig att man inte skulle ge tillräcklig smärtlindring av rädsla för att patienten skulle bli beroende. Det var befängt eftersom ingen lämnade avdelningen levande.
Så kom jag tillbaka till barnavdelningen igen. Vid den tiden kom det ett krav att man skulle ha vårdbiträdesutbildning för att få lov att arbeta på sjukhuset och när jag hörde det var jag beredd att sluta direkt. Jag hade inte kunnat lära mig läsa och skriva under folkskoletiden men hade så småningom lärt mig att nödtorftigt ta mig igenom en text och skriva någorlunda läsligt, men att klara en kurs med elva veckors teori, det trodde jag var helt omöjligt.
Vår avdelningsföreståndare talade om för mig att hon var lärare på kursen och att hon mycket väl visste vad jag kunde. Hon tyckte att jag var mycket duktig och kunde “ta” både barn och föräldrar på ett suveränt sätt och hon ville att jag skulle gå kursen. Hon anmälde mig och sa att en plats skulle finnas till mig om jag ångrade mig.
Denna vånda var den värsta i mitt liv. Den dag kursen skulle börja gick jag av och an, och gick halvvägs dit och sen tillbaka hem. Till slut, två timmar för sent stod jag utanför dörren. Det blev rast och min föreståndare fick syn på mig och kom och hämtade mig, anvisade mig plats och presenterade mig på ett så självklart sätt att jag var med direkt. Vi läste människokroppen, mikrobiologi, vårdkunskap och psykologi. Jag hann ofta inte läsa hemma men de andra berättade och lärarna visste mitt problem och lade ner mycket omsorg på att förklara för mig.
Jag upptäckte till min förvåning att jag hade lätt för att lära. Allt jag fick veta bara lagrades och gick lätt att plocka fram när jag fick en fråga. Tyvärr fungerade inte detta vid skriftliga prov för då fick jag inga associationer och då var min hjärna som död. Som tur var får man lov att tenta muntligt när man är dyslektisk så det ordnade sig. Jag klarade kursen.
Detta stärkte mitt självförtroende enormt. Det öppnade en helt ny dimension i livet. Något som jag aldrig ens drömt om kunde vara möjligt.
Jag upptäckte också att människor hade olika svårt för att lära. Tidigare hade jag inte haft den minsta tanke på att det fanns individuella skillnader mellan människor och jag upptäckte att jag var bra på att förklara så att de begrep. Jag gjorde det på ett lite annorlunda sätt men det fungerade.
När det var svåra fakta att lära in, som dessutom var snåriga att skriva, läste någon kamrat för mig och sen förklarade jag det jag hört på ett enkelt och begripligt sätt. Tack vare detta fick vår grupp de högsta betyg som utdelats på en vårdbiträdeskurs.
Jag utvecklade också en annan färdighet. När jag inte visste vad jag skulle svara på en provfråga bad jag läraren att ställa frågan på ett annat sätt och medan hon tänkte igenom hur hon skulle formulera sig, fångade jag upp en impuls från henne och vips visste jag svaret. Ibland för bra, så ordagrant att läraren kände sig misstänksam och undrande. Jag lärde mig att inte använda det här sättet annat än i nödfall och så har det varit under alla mina studier.
Under min tid som frisörelev fick jag hyfs på mitt yttre. Jag fick lära mig hur man kombinerar färger, hur man tittar på saker och ting och förstår stilar och vad som tilltalar och vad som är “inne” och “ute”.
Mitt hår ändrade karaktär, både färg och frisyr, mina kläder ändrade karaktär, blev moderna och med en mycket personlig stil. Fortfarande hade jag ingen känsla för kläder, frisyrer, smink och annat sådant när det gällde mig själv men jag utvecklade en mycket stor sensitivitet när det gällde kunder. Genom att få del av deras sammanhang kunde jag ge dem ett tillfredsställande svar på vad som passade just dem.
Ofta kom personer och frågade om råd om olika tillställningar, om hårfärg, glasögonbågar och klädstilar, och jag tyckte det var omåttligt roligt att få bistå med mina infall. Jag visste aldrig var jag fick dem ifrån men jag visste att det skulle bli bra och det var jag nöjd med och kunderna blev också nöjda.
Min chef, en ung vacker kvinna med den vackraste naturliga guldröda hårfärg jag har sett i hela mitt liv, tyckte att jag var tillräckligt snygg för att bli stadens Lucia och anmälde mig. Jag kom med bland kandidaterna och det medförde att jag fick en självbild av mitt utseende som jag tidigare inte haft. Det var över hundra flickor som fick visa upp sig inför en jury och bland dem skulle man välja ut sju stycken. Vi fick gå fram och tillbaka och bli beskådade. Så småningom skickades de outtagna ut med en lögn att om de kom ifråga så skulle de få besked de närmaste dagarna, medan vi som blev uttagna skickades in i ett annat rum och fick vänta tills alla de andra gett sig av.

Det var en sober klädfirma där som klädde upp oss i likadan blus och kjol, en frisör som kammade håret, en fotograf som tog porträttbilder. Vi fick våra stjärnor med nummer och fick posera med dem bredvid ansiktet för journalisten från lokaltidningen.
Detta evenemang innebar att jag fick resa runt och visa upp mig på olika tillställningar, att vi drog in pengar till välgörenhet och att jag var levande reklam för klädfirman, fotografateljén, frisörförbundet och andra. Jag förstod att detta var civilisationen, så här är det att vara med i det moderna livet, att stå utanför en affär och vara trevlig, hälsa välkommen och sälja lotter till folk. Jag tyckte om det, jag tjusades och kände mig viktig och värdefull. Det var något nytt, att kunna känna sig uppmärksammad, ha betydelse, vilken berusning!
Detta gjorde mig medveten om att det yttre värderades, att man blev betraktad av andra och värderad som duglig eller oduglig, som vacker, charmig, trevlig. Jag började försöka finna ut hur man visste att någonting var det ena eller det andra. Jag hade ingen inre känsla för vad som var fult och fint, jag frågade mig fram och fick veta vad andra tyckte och så fick jag lägga ihop så att jag fick klart för mig vad majoriteten tyckte. På så sätt kunde jag vara ganska säker på att jag uppförde mig rätt och såg rätt ut.
Tidigare hade min mor dikterat villkoren för mitt yttre, och hon hade en utsökt, utvecklad smak, så jag var inte så illa avvikande. Hon ställde till med stor dramatik om hur utskämd hon blev eller vad jag gjorde henne för ont om jag inte hade vett nog att välja rätt själv.
Att träda in i denna yttre värld, denna sekundära värld, var till hundra procent viktigt för att jag skulle bli människa i riktig bemärkelse och inte bara papegoja. Problemet med det är att man så lätt faller offer för den sekundära världen och låter sig förföras av den och får för sig att den är något primärt och tror att det har något med ens värde som människa att göra, att man tror att det har något med tillfredsställelse att göra, att man tror att det går att få yttre trygghet som på något underligt sätt skulle skydda en från den inre kamp man hela tiden måste utkämpa, att lathet är möjlig. Men så förhåller det sig inte. Det enda man vinner med att falla offer för det yttre är att man tappar självkänslan, och det leder till krig, krog eller sängen.
Jag blev under mitt liv hårdhänt skyddad från att ingå i symbios med min mor. När jag föddes avvisade hon mig obarmhärtigt hårt, och jag blev så rädd att jag sjönk in i intighet. Och eftersom jag hade en benägenhet för autism så kom jag inte ut igen efter det avvisandet, och jag gjorde inte det som ett barn med mindre benägenhet för autism skulle ha gjort: skrika i högan sky och inte ge sig förrän någon tagit hand om det. Utan jag förblev under mina tre första år i livet i ett intighetstillstånd där människor bara var omständigheter, inte relationer.
Naturligt ingår mamman och det nyfödda barnet i en ömsesidighet, där de i en viktig betydelse är jämlikar och där båda är autonoma. Det betyder att barnet är kapabelt att själv tillfredsställa sina behov om mamman är fullt kapabel att ställa det som behövs till barnets förfogande. Barnet känner ett behov, barnet använder den resurs det har tillgång till: det skriker. Behovet blir tillfredsställt och barnet blir förnöjt och växer i självtillit: barnet har självt sett till att få sitt behov tillfredsställt. Symbios i betydelsen att en person lever sitt liv genom en annan människa behövs inte i den här processen, och får inte ens plats här. Symbios kan uppstå till exempel när mamman har behov av att bli bekräftad genom sitt barn för att känna sig som en duktig mamma, när hon vill att barnet ska sluta skrika och bli nöjt för hennes egen skull. Då tunnas ömsesidigheten och jämlikheten i deras förhållande ut och mamman gör barnet beroende av sig själv på ett sätt som det inte var ursprungligen. Barnet märker att det måste bli passivt i sin egen behovstillfredsställelse och måste anpassa sig efter mammans behov. Detta leder i sin tur till trotsålderns kamp för att återerövra autonomin.
Med Far var det annorlunda. Han betraktade mig med nyfikenhet och han lekte och satte sig i sinnet att få kontakt. Inte för att han själv hade behov av det utan för att han tyckte det var spännande och roligt och för att jag var hans älsklingsbarn, lika ovillkorligt som min äldre bror.
Eftersom de flesta som har blivit indragna i symbios utan att de behövt det, utan för att den vuxnes äganderättsbehov har krävt det, alltid kommer att lida av separationskatastrofrädsla, präglas vår civilisation av överanpassning – anpassning till utplåning men inte till gemenskap. Det är ett mycket sofistikerat mönster av skuld, skam, samvete och moral som präglar människors liv och förhållande till sig själva.
Människor värderar sig själva, vad som är bra och dåligt, och blir fruktansvärt belastade av det. Det som är bra måste man ta vara på och verkligen förvalta annars är man dålig och har inte rätt att få finnas. Om man är dålig ska man dväljas i skuld, skam och dåligt samvete och får inte finnas då heller. Därför är det svårt att finna en nisch som är oaffekterad av denna villkorlighet.
Hos flickor kan detta leda till anorexi/bulimi och kroppsfixering. Hos pojkar kan det leda till oförmåga att bli vuxna, mogna män, och i stället ägnar de sig åt bodybuilding och kampsport för att uppnå yttre manlighet. Hela dagens ungdomskultur är fylld av kompensation för det som symbiosen bestulit ungdomarna på, det som jag kallar för autonomi.
När jag gick på frisörskolan fick jag lära mig skillnaden mellan å ena sidan min egen personliga stil och å andra sidan den för tillfället rådande trenden, och jag fick lära mig hur jag ur den rådande trenden kunde välja på ett sätt så att min egen personliga stil inte försvann. Varje gång det kom en ny trend eller en ny ytterlighet gällde det att se hur andras uppfattning förändrades och anpassa mitt inre seende efter det. Jag utvecklade två parallella synsätt: dels det jag verkligen tyckte och dels det som passade in i den för tillfället rådande smaken. Jag skilde noga på de här två sakerna så att mina kunder kunde välja om de skulle vara modiga eller säkra.
Dessa parallella synsätt använde jag också i mitt arbete på ungdomsgården. Lelle, en förvildad ungdom som ständigt levde på gränsen till ond bråd dåd, försökte vara inne genom att alltid vara tuffast, häftigast och driftigast och han tog alltid halsbrytande risker. Under en diskokväll fångade jag upp honom, satte honom i kapprummet där jag satt för att släppa in ungdomar och konfronterade honom med det han höll på med som var trendigt och inne.
“Förstår du vad du håller på med och förstår du varför du håller på med det du håller på med?” sa jag. “Har du klart för dig att det du gör på ett eller annat sätt är att få status? Du tror att det handlar om att du dricker och slåss och kör bil som en galning. Men det är inte du för fem öre. Det du är är något helt annat. Du tror att om du skulle vara som du är, skulle vara dig själv så tror du att du är ingen. Och där har du fel. Om du verkligen skulle vara dig själv skulle du få den position som du nu strävar efter och som du inte har. Kan du förstå det? Kan du förstå att du har den position som du har men att du tror att du inte har den om du inte gör vad du gör. Och du har alldeles fel. Fullständigt fel.”
“Hur kan du veta det?” sa han frustrerat, men också en aning nyfiket.
“Jag kan inte bevisa för dig att jag vet det. Men jag vet det. Du kan försöka bevisa för mig att jag har fel, i så fall. Men det kan du inte för om du skulle göra det skulle du upptäcka att jag har rätt. Och då finge du ett problem, för det skulle du vara tvungen att erkänna. Och då skulle du inte kunna fortsätta som du håller på nu.”
“Du lurar mig. Du för mig bakom ljuset.”
“Om du tänker att nån gör nåt som är väldigt dåligt och du inte kan få den personen att låta bli att göra det dåliga genom att förbjuda eller gräla eller fostra, om du då i stället säger till den personen en sanning på det sättet som jag har sagt en sanning till dig, tycker du då att det är orätt även om det skulle vara fel? Jag har inga bevis, så det kan tänkas att jag luras, och om du inte prövar så får vi aldrig veta det. Men om du prövar kommer det att visa sig. Och jag vet att jag har rätt. Men det vet ju inte du. Om du argumenterar med någon som har gjort något tokigt tycker du då att det är fel att säga den personen en sanning? Du behöver inte svara på det men fundera på det.”
Sen visade jag honom på hur den kulturen såg ut och hur han verkligen var som person. Det gänget han ville komma in i var väldigt destruktivt. Man söp och slogs och stal.
“Öppna ögonen och se dig omkring. Titta noga. Titta på vad de håller på med. Titta på vad som hände förra lördan när de var i parken och en av dem stal en bil och hamnade på polisstation och en annan var så full att han blev medvetslös och hamnade på sjukhuset. Se dig omkring. Är det verkligen din kultur? Du ser ju hur den kulturen ser ut. Använd insidan av skallen och känn efter själv. Vad är det för status du vill ha i en sån grupp? Den statusen som du egentligen vill ha är att vara med dem och det du vill med att vara med dem är att ni ska ha kul ihop. Du är ute efter att ha kul, att träffa tjejer, åka bil och vara på fest. Och det de håller på med utan dig är precis det motsatta. Ser du inte att de inte har någon “kul-tur” utan bara otrevligheter och de hamnar på sjukhus och i finkan och att de tjejerna de träffar går från den ene till den andre. Du kan få status i den gruppen med det du verkligen kan och verkligen känner. Du har ju faktiskt det i dig. Du är inte helt blåst och inte helt förblindad för om du vore det skulle du inte tjata med mig varenda dag. Utan du är ute efter något helt annat.”
“Du har ju rätt fast det är ju jävligt svårt”, sa han. “Jag tror aldrig att jag kan det. Jag har inget att komma med. Jag tror att de bara skulle tycka att jag var en tönt. Jag kan ju inte säga det som du säger. Skulle jag säga det skulle jag bara låta som en tönt. När du säger det låter det helt rätt och jag vet att det är rätt. Det kommer inte att gå bra för dem och inte för mig heller. Det kommer bara att gå illa för oss allesammans. Det går inte att tänka som du gör. Det går inte att säga som du gör.”
Så brukade våra samtal sluta och så höll vi på i några år.
Efter en tid kunde han och jag titta på vad i det trendiga han kunde behålla utan att utsätta sig för livsfara. Han bytte stil och platsade fortfarande i sitt gäng. Så småningom blev han ledare för ungdomsprojekt i en annan kommun och har sen dess hjälpt otaliga ungdomar som varit på väg åt fel håll. Fortfarande i dag säger han att hade han fått hållas hade han inte haft skuggan av en chans att klara sig.
Jag hade fullt upp med att försöka förstå vad det innebar att vara vanlig normal småstadsbo, hur man skulle tänka och tycka, hur man skulle uppträda och vara klädd, vad man skulle ägna sig åt för att bli accepterad och hur man skulle prata.
Sakta intog jag den materiella världens värderingar och lärde mig hur man skulle vara och på vad sätt man fick avvika. En grundregel var att man skulle bilda familj, man skulle hitta en partner, gifta sig och få barn. Det passade mig ypperligt. Jag hade lärt mig att man skulle göra på ett särskilt sätt för att vara attraktiv och att det, i bästa fall, skulle leda fram till äktenskap.
Från den dagen jag startade mina övningar för att ha ett kommunikationsfält och fick erfarenhet av att vara i någon annans atmosfär och visste hur man ska uppföra sig, började omgivningen betrakta mig som normal och fungerande. Under några års tid träffade jag många pojkar och hittade så småningom en som passade. Han hade ett stort överskott av kärlek och var mentalt mycket stabil och kapabel. Han tog livet som det var, lekte och tog ansvar med en lätthet som omgivningen kunde bli grön av avund över. Han tyckte jag var en spännande, oberäknelig människa som aldrig skulle bli tråkig eller rutinmässig.
Helt plötsligt befann jag mig i en massa sociala sammanhang som jag aldrig hade befunnit mig i tidigare, som till exempel födelsedagar där jag inte längre var den Iris som ingen brydde sig om och som satt under bordet utan i stället var den som skulle arrangera festen för min man och vara värdinna. Min man fick lära mig hur det gick till att tillfredsställa andra, bjuda på tårta och kakor, duka fram, säga varsågod, men antingen jag gjorde det efter mitt eget huvud eller efter hans beskrivningar så blev det ändå inte den sociala grund som gjorde att alla bara kunde komma, avspänt vara tillsammans några timmar och sen gå hem.
Det var många sådana fester och träffar som jag förstörde och där jag skapade pinsamma situationer. Jag visste inte hur man talade om neutrala ting och följde konventionen. Jag förstod inte att det bara var vissa samtalsämnen man fick ta upp och att man bara fick tala om dem på ett visst sätt. En gång medan kakfaten gick runt kom en gäst för sent och ursäktade sig med att han hade fått förbereda någonting i ladugården för att han skulle lämna några djur till slakt. Denna socialt fullständigt acceptabla upplysning gav mig impulsen att berätta om att slaktaren en gång hade kommit hem till oss några dagar för tidigt, och vi hade inte hunnit svälta grisarna så att deras tarmar skulle vara tomma. Jag beskrev hur de lyfte ut mage och tarmar och lade dem i en balja med vatten. Och när jag tryckte ut tarminnehållet – tarmen skulle ju användas till korvskinn – sprutade och skvätte det och min farbror fick en kaskad över sig som träffade ansiktet och rann nerför hela skjortan. Han såg ut som om grisen hade skitit direkt på honom. Jag tyckte att detta var en rolig situation och skrattade hjärtligt, och avslutade med att säga: “Det luktade inte egentligen skit, utan snarare as.” Jag märkte att det blev helt tyst och att ingen tittade med lust på kakorna och att kakfatet ställdes ner. Någon sa: “Det här borde ingen prata om när man ska ha trevligt.” Jag förstod ingenting, fattade inte vad det var man inte skulle prata om. Då ingrep min man. Han sa till mig: “Du förstår, det här tycker folk är äckligt och det är sånt man inte pratar om när man äter.” Sen vände han sig till den man som hade ursäktat sig och frågade: “Hur är det nu, hur många grisar skulle du lämna till slakt?” Han svarade, någon annan ställde en ny fråga och därmed var situationen räddad. Själv kunde jag inte förstå vad det var för skillnad på vad jag hade pratat om och vad de pratade om.
Så småningom lärde jag mig att när jag kom på någonting först fråga min man: “Kan man prata om det här?” Ofta frågade jag honom hur han visste, hur han kunde räkna ut varför det ena gick bra att prata om men inte det andra, för det kunde jag inte förstå. Det kunde han aldrig svara på utan han sa vad jag redan hade hört tusen gånger: “Det vet man bara” eller “Det förstår man av sammanhanget”.
Min förmåga att uppfatta vad folk verkligen menade, kombinerat med min oförmåga att se att de ville hålla det hemligt och att de ibland inte ens medgav för sig själva vad de verkligen tyckte, ställde till många pinsamma situationer. På fredagskvällarna brukade grannar och vänner samlas hemma hos oss, och så satt vi och pratade och drack kaffe. Vid ett sådant tillfälle var det en kvinna som tyckte att hon dansade mycket bra och som därför tog sig rätten att kritisera den ene mannen efter den andre i sällskapet för att de dansade så dåligt. Vad som kom ut i atmosfären var att de andra kvinnorna inte tyckte att dessa män dansade dåligt, och att männen själva tyckte att det var just den här kvinnan som dansade dåligt. Men enligt den sociala konventionen, som jag inte hade en aning om, sa de ingenting till henne, utan blev bara illa berörda, vilket jag inte heller uppfattade. Och jag fattade inte varför de inte sa vad de tyckte. Så jag sa aningslöst till kvinnan: “Men du blir ju jämt trampad på tårna. Du dansar ju inte alls bra.” Hon blev otroligt upprörd och anklagade mig för att komma med falska beskyllningar och att jag hade gett henne huvudvärk och nu hade jag förstört flera dagar för henne. Sen reste hon sig teatraliskt upp och lämnade rummet. Även de kritiserade männen blev arga på mig och sa: “Så får du inte säga.” Jag fattade ingenting.
När vi blev ensamma förklarade min man för mig att när man hör sådana här saker ska man bara låta dem passera, för annars blir situationen obehaglig för alla de inblandade. Han sa att han inte i sin vildaste fantasi kunde föreställa sig att det gick att förstöra en social situation på så många olika sätt som jag kunde. Och efterhand lärde han mig också hur sociala möten går till.
Först träffas några människor – i ett hem, ute på gatan eller någon annanstans – och då upprättas kontakten genom en hälsningsceremoni. Sen börjar man prata om ingenting och det viktiga är då inte själva ämnet utan att man upprättar den här sociala leken där man ser varandra och kontrar varandra och låter alla komma in och få vara med. Det är viktigt att man då inte pratar om något viktigt. Denna lek pågår tills alla är känslomässigt tillfreds, och det kan ta mellan tio minuter och två timmar. Därefter finns det två scenarier. Antingen att någon tittar på klockan och påstår sig inte ha mer tid. Då uppstår en avslutningsprocedur och man säger “Hej då” eller “Jag ringer” eller “Vi ses”. Eller också blir det helt tyst i en till två minuter och då försvinner fokus på socialiseringen och i stället dyker det upp ett ämne som är intressant eller aktuellt: politik eller religion eller vad som helst som alla har en mening om och som alla kan delta i. Och då uppstår ett verkligt samtal som ibland övergår i en diskussion. Samtalet är utifrån fenomen, diskussionen är utifrån att man har antagit en värdering som man bryter mot de andras värderingar. Detta pågår tills ämnet är utagerat. Då kan det antingen dyka upp ett nytt ämne eller också bryter man upp. Och då vidtar avskedsceremonin då man åter socialiserar, leker och säger “Det här var intressant” eller “Det här får vi komma tillbaka till vid ett senare tillfälle”. Och sen bryter man upp.
Det som präglade min man var just att han inte hade symbiosskador. Hans mamma hade inte haft några behov av sina barn för att tillfredsställa sina egna behov. Hon var en stark människa som ensam skötte hela jordbruket. Han var fullständigt autonom och levde i den livstillfredsställelse som bara den gör som är fri från oket av att vara ägd. Pengar var en omständighet som man skaffade sig för att ha roligt. Bilen är en plåtburk som man kan, och ska, vårda och vara rädd om för att den tjänar ens syfte. Om han råkade stuka till den på något sätt var hans första kommentar: “Det finns fabriker som bara gör bilar och de ska leva de också.” Därefter började han på sekundärnivå spekulera i hur vi skulle få ihop pengar, “resurser”, för att kunna laga bilen.
Med honom fick jag barn strax innan jag fyllde arton år. Vi bodde kvar på bondgården och trots min egen stora oförmåga att få närkontakt blev hon väl tillgodosedd genom honom och alla andra på gården.
Det är ytterst viktigt att skilja på att få leva i autonom gemensamhet med omgivningen och att vara helt utan relationer. Att vara helt utan relationer klarar ingen människa. Då förtvinar hon och går under, och det enda som kan rädda henne då är symbios, att leva genom någon annan för att få del av gemensamheten igen.
Livet vi levde när vi gift oss var fyllt av relationer. Gården kryllade av folk, både de som var bofasta och de som kom och hälsade på. Jag hade många möjligheter att lära mig vad som sker i gemensamhet och ensamhet, och det sysslade jag med så fort jag fick tillfälle. Under lång tid kunde jag inte vara ensam. Varje gång jag blev ensam försvann min förmåga att tänka. Det uppstod bara en massa konstiga irrationella beteenden som inte gick att förstå, vare sig inifrån eller utifrån.
Just symbios och autonomi blev viktiga för mig att förstå i sin djupaste form. Den som förlorat kontakten med sin livmoderskänsla – av att vara tillfreds, att vara i tillit, att få alla sina behov tillgodosedda utan att behöva göra någonting för det – den personen blir självdestruktiv och det man kallar elak eller ond. För att komma ur denna destruktivitet behöver “livmoderskontakten” återupprättas, men det måste ske på ett immateriellt plan eftersom personen ju aldrig kommer tillbaka till det faktiska tillståndet i livmodern igen. Det är viktigt att påminna om att alla har varit i det tillståndet även om det inte är tillgängligt utan ligger i glömskans gömma. Vi har minnen av livmoderstillståndet, och det går genom primärtankearbete att få tillgång till det minnet igen.
Jag har genom åren låtit en del personer som förlorat sin autonomi gå in i en läkande symbios med mig. För att kunna göra det får jag inte vara ett dugg beroende av henne och måste kunna låta henne reagera på alla de smärtor och pestigheter som dyker upp på grund av allt det som hänt och lagrats i henne efter att hon förlorade autonomin.
Vanliga barn som föds in i normal gemenskap och aldrig utsätts för våld och utnyttjande, försummelse och övergivenhet behöver ingen symbios, utan bara vanlig mänsklig naturlig gemenskap. Om de får det drabbas de aldrig av svartsjuka och separationsångest, destruktivt beteende eller annat sådant.
Jag förstod att detta var en viktig hörnsten i min förståelse av livet. Jag hade förlorat gemensamheten när jag var tre dagar gammal och hade fastnat i autismens insjunkenhet och inte kommit tillbaka. Å andra sidan hade jag levt i en mycket fullödig gemensamhet och varit privilegierad att ha vissa människor runt mig som ställt sig till förfogande så jag kunnat gå i symbios med dem. I den tillvaron blev jag inte tvingad att anpassa mig utan man lät mig anpassa mig genom att man lät min medvetenhet komma fram och förankra sig i sin egen takt och på sina egna villkor. Denna ojämna kamp tog tjugofem år i stället för sju till tio, och för mig började den först vid tio års ålder medan den för de flesta redan är färdig då. Tack vare detta har jag fått mycket erfarenhet av människans grundläggande förutsättningar för att vara människa, att bli civiliserad och sekundärt utvecklad och den erfarenheten har jag sen använt mig av i den praktiska vardagen.
När jag jobbade på badet som kassabiträde kom jag i kontakt med kommunens representanter, bland annat en ungdomsgårdsföreståndare. Han kom ner och pratade med mig några gånger och undrade om jag inte ville börja leda kurser på gården. Han tyckte att det behövdes någon som lärde ungdomarna hårvård och hygien, för han tyckte att de var så ovårdade att vanligt folk borde bevaras ifrån dem. Dessutom visste han att jag hade tagit hand om en hel del barn och ungdomar som behövde extra vuxenstöd. Och de ungdomarna hade berättat för honom om mig.
Jag tackade oreflekterat ja och började på hösten. Arbetet passade mig som hand i handske. För första gången ställde någon existentiella frågor som jag fick besvara. Jag fick möjlighet att utveckla allt det jag själv grubblat mig igenom, och verbalisera det. Jag ställdes inför nya problem, inför ungdomar som farit mycket illa och behövde handgriplig hjälp. Jag fick söka upp dysfunktionella vuxna för att kunna hjälpa barnen och ungdomarna. Det betydde besök på fängelser, psykiatriska sjukhus, behandlingshem, missbruksmiljöer och allt vad man kan tänka sig av samhällets baksida. Det betydde en massa förhandlingar med sociala myndigheter, skyddskonsulenter och fängelseassistenter. Jag förstod att de här unga människorna inte kunde bli hjälpta om man inte hjälpte dem som de levde med.
Det betydde att jag var med och utvecklade hemma-hosfunktionen som i dag kallas hemterapeut, var med och utvecklade grannskapsarbete som resulterade i att man så småningom utvecklade fältassistentfunktionen inom socialvården, var med att utveckla öppna fritidshem som sen ledde till kvartersgårdar. Det blev också en hel del andra ungdomsprojekt omkring musikklubbsverksamhet, organiserade raggare och knuttar, protestgrupper, våga-stuffa som sen övergick i drogfria danser och drogfri kultur. Det var femton intensiva år med ungdomar och deras omgivning, med deras skolgång, hemförhållanden, arbete, utbildning och fritid. Det handlade om en djup socialisering i en konstruktiv civilisation utan att de blev utstötta och outsiders.
Denna verksamhet innebar ett förebyggande. De som var värst utsatta fick så mycket hjälp som det gick under resans gång och det ledde till att de i mycket mindre utsträckning blev missbrukare, asociala eller kriminella än vad de skulle blivit om detta starka, täta skyddsnät inte funnits. Det var en verksamhet som omfattade ganska få ungdomar men det var de som behövde det mest. Var och en av dem skulle som vuxen ha kunnat förstöra för så många andra att det var värt varenda minuts insats. Att till exempel få en som har mycket i bagaget att inte hamna i knarksvängen innebar en samvetslös langare mindre. Att få in en ungdom i ett hantverksyrke som lärling så att han fick ett nytt grundvärde i livet innebar en mindre med kriminell karriär.
Den aspekten är ytterst svår att hävda inför myndigheterna eftersom man i efterhand bara ser en välfungerande människa och ingen kan säga hur hoan skulle ha varit om hoan inte fångats upp i skyddsnätet. Vi som jobbar med det och ser hur ungdomar som inte hamnar i skyddsnätet spårar ur, vi vet, men det gör inte folk i allmänhet och i synnerhet inte politiska beslutsfattare.
Detta ledde mig in i behandling. Jag jobbade behandlande, jag lärde mig en rad terapeutiska metoder och jag försökte hitta genvägar att komma igenom eller förbi alla de fruktansvärda historier som ungdomar bar på och styrdes av.

En väninna ringde till mig och läste upp det korta förordet till en bok om nära-dödenupplevelsen som hon just hade köpt, Vi upplevde döden. Hon tyckte att sättet att resonera och berätta i det förordet påminde om hur jag resonerade. Själv hade jag inte haft någon nära-dödenupplevelse men när jag hörde förordet tyckte jag att det lika väl kunde varit skrivet av mig. Särskilt avslutningen fastnade jag för:
Slutligen kan också de människor som själva har haft en näradödenupplevelse, men som inte haft möjlighet att berätta om den och diskutera den med någon förstående person, få tillfälle att jämföra sin egen upplevelse med andras och bli befriade från eventuella farhågor att de skulle ha varit med om något onormalt.
Och kanske kan denna bok vidarebefordra till dem något som inte går att visa för den som inte själv haft en sådan här upplevelse och som bara går att vagt beskriva med mänskliga ord: friden, klarheten, den ordlösa kommunikationen.
“… att de skulle ha varit med om något onormalt … den ordlösa kommunikationen …” De orden fick mig att bestämma mig för att skriva till förordsförfattaren.
“Och vet du var han bor?” frågade min väninna. “Jo, han är överläkare på lasarettet i din hemstad! Han heter Göran Grip.”
Vi blev vänner. Göran förstod det jag berättade, inte bara något fragment här och där utan han förstod verkligen, och han ställde frågor till mig som ingen annan tidigare hade ställt. Själv hade jag ofta ställt sådana frågor till andra och när nu Göran ställde dem till mig fick jag en medvetenhet om mig själv och också om världen och verkligheten som jag aldrig tidigare hade haft. Jag hade tidigare levt så mycket i, men nu kunde jag ta ett steg tillbaka och säga: det här är jag bra på, det här kan ni använda mig till. Jag hade ingen aning om att det gick för mig att ta reda på vad jag kunde.
Guldet är i berget. Jag kunde nu plocka upp guldet och göra ett smycke av det. Men själva guldet hade inte förändrats.
Jag berättade för Göran om Rolf, som inte hade någon självbevarelsedrift. Han var två meter lång och mycket stark och varje gång han blev arg misshandlade han någon. Han hade suttit på ungdomsvårdsskola och ungdomsfängelse för misshandel.
Göran:	Hur kunde du se att han inte hade någon självbevarelsedrift?
Iris:	Det ser helt olika ut. Den som har självbevarelse, hur arg den än blir, ser hur det ser ut framför honom i verkligheten. Men jag ser att när Rolf blir arg står han framför en vägg och ser ingenting och bara slår och slår. Jag ser att han slår för att han inte ser verkligheten.
G:	Hur ser du det?
I:	Jag går Ut och då ser det ut som en vägg som hindrar honom från att se verkligheten och då ser jag att han ser saker som kommer emot honom och som hotar honom och som inte finns i verkligheten.
G:	Hur ser du det?
I:	Det vet jag faktiskt inte, men jag ser det. Jag ser det inte med ögonen och inte i bilder, men när jag är Ute har jag en vetskap om vad som händer inom honom och vad som styr honom. Och jag vet precis vad jag behöver göra.
G:	Vad behöver du göra då?
I:	Jag vet att jag måste göra som jag gjorde en gång i en hotfull situation. Jag ställde mig mitt emot honom, mycket nära, och stannade kvar i Ute, för annars skulle jag inte ha nått honom. Och så skrek jag åt honom: “Stopp. Sluta. Jag är starkare än du, du behöver inte vara rädd.”
G:	Hm. Intressant “logik”. Han behöver inte vara rädd därför att du är starkare än han. Och vad hände med honom när du sa så?
I:	Det har jag aldrig själv tänkt på förut. Jo, han blev som vanligt igen.
G:	Vad är det som gör att du visste vad du skulle göra?
I:	Jag har aldrig tänkt på vad jag vet och inte vet, för jag har aldrig fått en sådan fråga förut, för det har aldrig gått att prata om sånt här med någon annan.
G:	Vad är det som gör att du visste vad du skulle göra?
I:	Det finns en massa information, och den kommer ut ur människor, och det är bara att titta så ser man den informationen. Och ser man en människa som inte fungerar så gör man det som behövs för att han ska fungera.
G:	Berätta om den informationen.
I:	
Om en människa ser ledsen ut i ansiktet och gråter är det ändå inte helt säkert att hon verkligen är ledsen. Men när hon verkligen är ledsen så kommer det ut något dovt i atmosfären och då kommer det ut information om att jag ska ta det lugnt, om att jag ska vara långsam och prata mjukt och försiktigt. När jag gör det märker den personens atmosfär att hon blir förstådd. Och då är det som om det går en signal inuti den personen och då kan den börja gråta på riktigt och bli precis så ledsen som hon verkligen är. Och så går det över när det är färdigt.
När Rolf hade lugnat sig frågade jag honom vad som hände när han blev arg, såg han rött? “Nej”, svarade han, “det blir som en vägg och jag ser ingenting annat, och då slår jag mig fri automatiskt.” Precis som jag hade sett.
Efter den gången bad han mig att hjälpa honom med detta, för han insåg att han annars skulle sitta i fängelse i resten av sitt liv. I ett halvår gjorde jag det. Närhelst jag såg att han var på väg att slå någon slängde jag mig fram och ställde mig framför honom om det gick och stoppade honom. Det funkade varje gång. Två gånger hämtade polisen mig för de visste att jag kunde stoppa honom.
En lördagskväll ett halvår senare, då det var ungdomsdans i Folkets Park, kom han inrusande, helt sönderslagen i ansiktet. Han tryckte upp mig mot väggen till dansbanan och skrek: “Det är ditt fel, din jävel.”
Jag sa: “Ställ ner mig. Vad har hänt?”
“Det ser du väl. Jag har fått stryk.”
“Jag menar, hur gick det till?”
Det var då jag såg att han hade glimten i ögat och ett litet leende i ena mungipan. Och sen berättade han att en raggare hade sagt någonting som gjort honom arg, och då hade väggen kommit precis som vanligt. Och just då kom mitt ansikte emot honom och skingrade väggen. Och då hade han inte längre någon kraft att slå. Och fick duktigt med stryk: fläskläpp, igenmurat öga, näsblod. Han var mycket nöjd. För nu visste han att han var fri från sin gamla reaktion och att han själv kunde styra sina handlingar. Jag vet inte att han slagit någon människa en enda gång sen dess.
G:	Har du något mer exempel på att du ser andra människor på det här viset?
I:	
Ja, en gång flera år senare träffade jag Guy på ett behandlingshem för unga narkomaner. Han var nyinkommen och jag skulle ha det första samtalet med honom. Jag såg att hans filter mellan drömvärlden och den vanliga världen, det filter som gör att man alltid vet vad som är dröm och vad som är verklighet, det filtret var tunt och fullständigt perforerat. Enstaka sådana perforeringar finns hos de flesta narkomaner, men de brukar täppas till efterhand. Men hos Guy var det nästan bara hål. Jag såg att han flera gånger under avtändningen efter att ha knarkat hade sett skräckscenarier med sina närmaste och drabbats av reaktioner som han inte kunde styra.
Han sa: “Jag tänker aldrig sluta knarka, det är någonting som ungdomar gör och det är inte skadligt. Det är bara ni vuxna som inte vill att vi ungdomar ska ha kul.”
Jag svarade: “När det gäller andra ungdomar brukar jag låta dem ha sina återfall tills de själva upptäcker nackdelarna med att knarka.”
Sen berättade jag för honom om hans perforerade filter och att jag såg att han hade haft flera skräckupplevelser.
“Det har du ingen aning om”, svarade han.
“Jag bara säger det jag ser. Och vad jag ser är att du är bara en hårsmån från psykos och inlåsning i kanske resten av ditt liv. Så till dig säger jag: det är slut nu. Inte en enda gång till. Och jag undrar: vad kan jag göra för att hjälpa dig?”
Då släppte han försvaret och berättade att han tidigt en morgon efter en drogperiod gått ut i köket för att dricka något och fått se sin fars avhuggna huvud i kylskåpet. Ögonen hade stirrat rätt på honom. Efteråt hade han skakat av skräck i många timmar. Vid ett annat tillfälle hade han i frysboxen sett sin faders avhuggna hand, och han hade varit med om fler sådana otäcka episoder. Han blev skrämd av att jag hade sett detta, men det som skakade honom allra mest var att han redan innan jag berättade för honom vad jag sett själv hade sett att jag såg detta. Och det gjorde att han tog mina ord på allvar. Och han sa att vad han behövde var ett mål att se fram emot. Jag sa att om han klarade sig i ett år utan återfall skulle jag ta honom med till Grekland en vecka och segla. Och efter ett svårt och vanskligt år för honom åkte vi till Grekland.
Göran, som inte har varit autist, berättade att han kunde känna andra människors känslor och avsikter. Både som barn och som vuxen kunde han som han sa “sträcka sig in i andra människor” och känna av deras känslor. Han berättade om hur han som mycket liten hade sträckt sig in i sin far och upptäckt att hans far var svartsjuk på honom och hans mamma. Och han berättade att han använde sin förmåga till exempel när han skulle söva en rädd liten flicka som kom med sin rädda mamma och som han senare har beskrivit i sin bok Allting finns.
Så här hade jag aldrig pratat med andra människor. Jag hade många gånger berättat om min immateriella värld och om mina upplevelser, men dittills hade detta bara uppväckt misstro eller intresse eller oförstående förundran, men inte mer. För mig var min immateriella verklighet konkret och påtaglig, men när jag berättade om den kunde mina åhörare svara: “Vad du är duktig” eller “Hur kunde du komma på att göra så?” eller “Det där verkar skumt. Sånt kan du inte gå efter, det kan ju bli hur fel som helst.” Vad Göran gjorde var att möta mig i mina upplevelser och ställa frågor inifrån dem, och det var totalt omvälvande för mig. Plötsligt förstod jag att jag visste någonting som jag inte hade vetat att jag visste. Jag insåg att min inre värld, som jag kände till och som var trygg för mig var verklig. Göran och jag pratade på samma nivå, på den primära nivån, i den verkliga världen, och det gav mig kontakt med känslan, med självkänslan. Jag hade redan tidigare haft kontakt med min självkänsla sekundvis, som till exempel just när jag stoppade Rolf och visste att jag hade gjort det enda riktiga. Men det här var första gången någonsin som jag hade kontakt med självkänslan och delade den med en annan människa. Detta var första gången som jag samtalade med någon annan i den riktiga verkligheten. Fil och Emma hade varit i den riktiga verkligheten tillsammans med mig men vi hade inte samtalat, utan det hade varit de som hela tiden berättat för mig om sin egen verklighet.
Precis som jag kunde Göran alltid hålla isär vad som var han själv och vad som kom från andra människor. Så här skrev han några år senare om detta i Allting finns:
Att jag kände av [andra människors] känslor är inte magi eller mystik. Det är inte heller psykos eller identitetsförblandning. Och det är definitivt inte inbillning. Bortsett från att det är oförklarligt är det mycket enkelt. Det är som när man sitter vid bordet och undrar om tekannan är varm eller kall. Man sträcker ut handen och lägger den på kannan och sen vet man. Det är kannan som är varm, och det är jag som känner värmen. Innan man kände till känselkroppar och centrala nervsystemet var detta lika oförklarligt. Och lika enkelt.
Göran undrade vad jag gjorde i stället för att leka med andra barn. Då berättade jag om Slire och Skydde och våra lekar. För mig var detta lika självklart som att andas, men Göran, som visserligen haft två nära-dödenupplevelser men inte någon ut-ur-kroppenupplevelse tyckte att det var mycket fascinerande, i synnerhet lekarna “snurra kring hästeben medan den går” och “svalmamma”. Hans frågor och hans fascination fick mig att förstå att mina lekar i den verkliga världen tillsammans med Slire och Skydde inte var lika banala som att leka kurragömma.
Göran berättade för mig om sin brors födelse. Så här beskriver han det i Allting finns:
Jag berättade för Iris om när min bror föddes. Jag vandrade hela vägen tillbaka till känslan av att vara tre år gammal och hur det kändes att Uthärda medan mamma låg på BB […]
Jag berättade om min nöd och min förtvivlade längtan efter mamma. Och om katastrofen när hon äntligen kommit hem och avvisade mig […]
Iris blev orolig medan jag berättade och jag frågade vad det var. Hade min berättelse berört henne så illa?
–Jag ser en bild, sa hon i svår vånda och sökte efter orden. Det är ett isblock och under isblocket ligger det ett spädbarn, en liten flicka. Hon är nästan död, men inte riktigt, för hon rör lite på sig.
Det döende barnet!
–Vad betyder den bilden?
Iris våndades och gick in i bilden. Hon andades i korta smärtfyllda andetag.


–Jo, sa hon till slut. Din mammas högsta önskan var att få en flicka. Hon hade hoppats att du skulle vara en flicka. Och när hon upptäckte att din bror inte heller var en flicka blev hon djupt deprimerad för hon visste att det var hennes sista chans att få en dotter.
Då mindes jag. Mamma hade berättat att jag skulle ha hetat Kerstin och det skulle Lars också. Sen köpte hon en prydnadsfigur i porslin som föreställde en flicka som satt och läste i en bok och döpte henne till Kerstin.
Jag berättade för May, min moster, om mina upplevelser när Lars föddes. Jag berättade inte för henne vad Iris sagt. Hon satt tyst en stund. Sen sa hon:
– Din mammas högsta önskan var att få en flicka. När Lars föddes blev hon mycket besviken och var deprimerad i flera månader efteråt och orkade inte ta hand om er särskilt bra. Hon var mycket trött.
Plötsligt hörde jag fars röst, kategorisk och bestämd: “Två barn ska man ha, inte mer. Två barn.” Lars var hennes sista chans att få en flicka.
Vi pratade om mycket annat också. Jag berättade att jag inte kunde skriva och inte kunde stava och att jag var dyslektisk. Göran frågade om jag kunde skriva maskin och då berättade jag att jag i företagsekonomin hade lärt mig skriva maskin. “Jaså du kan skriva maskin!” sa han. “Då ska du få skriva på min dator.” Så här berättar han i Allting finns:
Iris berättade för mig att hon var ordblind och bara kunde läsa långsamt och med stor svårighet. Detta berodde förmodligen på att hon hade en liten hjärnskada, förklarade hon obekymrat. Och den hjärnskadan gjorde också att hon hade svårt att lära sig sköta apparater och maskiner, tillade hon lugnt och sakligt.
Hjärnskada? Iris? tänkte jag häpet. Jag såg på henne. Hon var snabb och intelligent och verbal och jag kunde inte skönja några tecken på att hon skulle ha en hjärnskada. Och hennes brev till mig var inte skrivna av en ordblind människa som nästan inte kunde läsa. De var levande och spännande och språket i dem porlade som en liten vårbäck. Jag blev också förvånad över att hon så obekymrat talade om sin “hjärnskada”.* Hm.
För att övertyga mig om sin ordblindhet visade hon mig en uppsats i pedagogik som hon just skrivit. När hon räckte mig papperen kände jag att hon hade intensiva olustkänslor inför den.
Uppsatsen var verkligen inte bra. Den var krystad och omständlig och nästan obegriplig och dessutom illa stavad. Men den liknade inte alls de brev jag brukade få från en annan kamrat som verkligen var ordblind och som skrev som en kratta. Och stavfelen var inte heller av rätt sort. Detta måste vara något helt annat än ordblindhet. Jag bad henne berätta om omständigheterna kring uppsatsen. Hon läste pedagogik vid universitetet och detta skulle ha blivit en tvåbetygsuppsats, sa hon. Men hennes handledare var inte nöjd med hur hon skrev. Hon hade kritiserat både språk och innehåll och därför hade Iris formulerat om den gång på gång.
Medan Iris berättade förnam jag att hon var rädd för sin kvinnliga handledare, ja, att hon var skräckslagen inför henne. Till och med när hon satt här hos mig blev hon nästan stum när hon försökte berätta om henne. Inte konstigt att hon inte heller kunde formulera sig i skrift när hon fick en sådan skräck inom sig.
Nästa gång vi träffades bestämde jag mig för att sätta allt på ett kort.
–Du är inte ordblind, påstod jag bestämt.
–Va? sa hon och tittade oroat på mig. Vad menar du? Det är väl klart att jag är ordblind. Jag kan ju inte läsa.
–Nej, du är inte ordblind. Jag har en kamrat som verkligen är ordblind, och han skriver inte som du.
–Ja, men …
–Du är inte ordblind, sa jag och höll kvar hennes blick. Det är inte en ordblind människa som skrivit alla de här breven till mig. Jag höll fram den tjocka bunten brev jag fått från henne.
–Ja, men de där breven räknas ju inte. De är ju bara som jag småpratar med dig.
–Är man ordblind på grund av en hjärnskada är man lika ordblind oberoende av vem man skriver till, påstod jag. Din uppsats är i och för sig rena smörjan men den är inte heller skriven av en ordblind. Ordblinda klantar till det på ett annat sätt än vad du gör.
Jag hade henne fast. Hon kunde inte slingra sig undan mina argument. Och när hon accepterade mina påståenden såg jag att skräcken spred sig inom henne. Jag var på rätt spår. Vem är det som blir rädd när man tar ifrån henne hennes handikapp? Jo, den som använder det som ett skydd.
När hon hämtat sig sa hon att jag var den förste någonsin som inte hade accepterat hennes påstående att hon var ordblind. Men vad var det då för fel på henne? Det hade hon inte en aning om och jag kunde inte heller se vad det kunde vara. En ledtråd var hennes överdrivna skräck för handledaren. Men vi kom ingen vart och till slut ebbade samtalet ut.
Vi satt tysta en stund och mina tankar började vandra. Jag tänkte på min dator som jag nu hade haft i ett halvår och som fortfarande roade mig oerhört. Ordbehandlingsprogrammet som jag använt för att göra översättningen av Vi upplevde döden kändes fortfarande som ett litet underverk. Tänk, man satte markören mitt i en mening och skrev ett ord och då flyttade resten av texten på sig och gav plats för det nya ordet. Häpnadsväckande! Jag behövde inte längre redigera och skriva om och göra invecklade noteringar för att hålla reda på hur jag ville kasta om ordningen på styckena i mina texter.
Iris satt och stirrade tomt framför sig. Jag kände att hennes inre process om ordblindheten hade avstannat. Impulsivt föreslog jag att jag skulle visa henne hur min ordbehandlare fungerade.
Förvånat tittade hon på mig och undrade vad det skulle vara för poäng med det.
–Ingen särskild, sa jag. Men vi har ju inget annat för oss.
Hon slog sig ner på stolen bredvid datorn i tron att jag skulle göra en uppvisning. När jag bad henne att sätta sig framför datorn invände hon att hon inte begrep sig på sådana saker. Strunt samma. Slå dig bara ner så ska jag tala om hur du ska göra.
Jag startade datorn åt henne och den tomma skärmen med den blinkande markören började flimra.
–Skriv en mening, sa jag. Hon lade fingrarna på tangentbordet, tittade på skärmen och skrev en mening. Hej Iris, hur mår du? Hon använde sig av touchmetoden! Och hon som påstod att hon var opraktisk och inte klarade av att sköta maskiner. Hm.
Jag beskrev hur hon skulle ta bort ett ord och skriva till ett annat. Hon gjorde det. Jag beskrev hur man kursiverar ett ord. Hon gjorde det.
Efter en stund hade vi gått igenom alla de grundläggande kommandona och jag upptäckte till min förvåning att hon lärde sig mycket snabbt. Jag behövde bara beskriva en sak en enda gång så begrep hon och kom ihåg den. Och jag kunde se på henne att hon inte själv hade en aning om vad det var hon höll på med. Hon hade ett roat småleende på läpparna och hennes rörelser var lätta och snabba. Jag förnam att hon inte var medveten om att hon höll på med en av de saker som hon envist påstod att hon inte kunde. Jag fick en idé.
–Nu ska du sortera den här listan av ord som du just har gjort.
–Hur gör man det? undrade hon glatt.
–Står här, sa jag i lätt ton och slängde nonchalant fram manualen. Hon dök ner i häftet och efter att ha ögnat igenom avsnittet om sortering gjorde hon rätt på första försöket. Hon tittade förväntansfullt på mig och ville ha fler uppgifter.
–Vet du vad du har gjort nu? frågade jag.
–Nej, sa hon aningslöst. Vad har jag gjort?
–Har du klart för dig vad du har gjort den sista halvtimmen? sa jag, nu med en aning allvar i rösten.
Hennes blick klarnade och hon tittade undrande på mig.
–Vad menar du?
–Du påstår att du har en hjärnskada och att du varken kan läsa eller sköta apparater. Den här datorn är en rätt komplicerad apparat. Har du märkt att jag bara behövde tala om varje sak en enda gång för att du skulle lära dig den?
Hon tittade häpet på mig.
–Ja, men … sa hon och tystnade. Hon insåg att jag hade rätt.
–Av alla människor som jag visat den här datorn för är du den som lärt sig den snabbast, sa jag och såg hur skräcken spred sig i hennes ansikte. Jag slog i den sista spiken:
–Och den här sorteringen.
–Vad är det med den?
–Just här är manualen oklar och själv begrep jag inte vad som stod där. Jag fick experimentera en lång stund innan jag till slut kom på hur man bär sig åt för att sortera en lista av ord. Du läste manualen själv och gjorde sen rätt på första försöket utan någon som helst hjälp från mig.
Hon fick röda, hektiska rosor på kinderna och jag såg hur hjärtat bankade i bröstet på henne. Hon var nästan överväldigad av skräck. Nu var det dags att lämna henne ifred. Jag såg hur skräcken sakta klingade av när hon märkte att inget farligt hände och hur den gav plats för häpnad och förundran. Hon tittade med halvöppen mun på den lilla datorskärmen med den gröna texten. Hej Iris, hur mår du? Hon tittade på den uppslagna manualen. Hon tittade på tangentbordet. Hon tittade på mig. Hennes blick blev frånvarande när hon gick in i sig själv. Sakta lyste hennes ansikte upp av förundran och intensiv, stilla glädje när hon – efter alla dessa år – började erövra herraväldet över sin begåvning. Jag hade hjälpt henne att avskaffa hjärnskadan.
Resten av historien får hon berätta i sin egen bok.
När Göran påpekade för mig vad jag just hade gjort med datorn blev det kaos inom mig. Sen gick jag Ut inuti, och då kunde jag se det han såg. Och det var inte som jag såg det bara för att han såg det utan jag såg det för att det faktiskt fanns där. Jag såg min egen förmåga – för första gången. Detta var första gången jag över huvud taget fick en egen förnimmelse av att jag hade någon förmåga, någon talang. Allt jag visste kastades upp i luften och när det ramlade ner igen fanns det en ny dimension i det: en medvetenhet om min kapacitet. Allt var detsamma som tidigare, men det var som om en blomma hade slagit ut, allt hade blivit så vackert. Tidigare hade Far sagt att han såg att jag hade talang för att arbeta med hår och jag hade sett att mina kunder på damfriseringen blev nöjda, men jag hade inte själv upplevt att jag hade någon förmåga.
Den upplevelsen förändrade mitt liv. Hela min syn på mig själv i världen och i verkligheten förändrades totalt. Jag fick en form av självkänsla och självrespekt som gjorde att jag gladeligen kunde stå för saker och ting på ett sätt som jag inte hade kunnat göra tidigare. Jag kunde stå för min vetskap, och jag såg att den var värd lika mycket som vetenskapen, som det som jag läste på universitetet, och att det inte egentligen var någon fundamental skillnad på vetskap och vetenskap. Och det gav mig en helt annan självkänsla än jag haft tidigare.

Livet i dag
Att leva med någon som har ett funktionshinder är en konst eftersom den som har det inte själv kan välja något annat.
Jag förstår att människor vill ha, eller behöver, ett privatliv men jag vet inte vad det är. Att arbeta är för mig det som gör att livet blir livet och meningsfullt. Inte för det jag gör utan för att jag har en uppgift, ett uppdrag, som gör att någon som behöver hjälp får hjälp av det jag har att erbjuda. Den som ger mig den uppgiften ger mig en gåva. Då vet jag exakt vad jag ska göra, då kan jag göra mina listor inuti och hoppa emellan dem, då finns den inre strukturen som gör att jag är närvarande och slipper befinna mig i ett töcken.
När ingen ger mig ett uppdrag glömmer jag att andra finns runt omkring mig, och då flyter allt utan riktning och allt blir substanslöst. Då hamnar jag i en form av rundgång inuti mig själv. Den yttre världen försvinner och enstaka tankar snurrar runt, kanske hundratals gånger, till exempel: “Det spelar ingen roll för jag har ändå inga pengar.” Dessa tankar kommer faktiskt mest på engelska: “It doesn't matter, I've got no money.” Det kan också vara en strof ur en schlager, eller någon replik ur en film. Som barn kallade jag dem för knäpptankar, för jag visste att de inte hade någon betydelse för mig. Medan en sådan tanke snurrar runt är jag inte medveten om tid och rum, men när den slutar av sig själv kan jag se att det kan ha gått en timme eller kanske sex timmar. Jag har svårt att bryta tanken själv, men ibland kan jag medan den pågår ge mig själv ett uppdrag, som till exempel att stryka kläder. När jag strukit en stund försvinner tvångstanken. Därför har jag alltid ett lager ostrukna kläder liggande i beredskap. Att någon kommer och pratar med mig eller att mobiltelefonen ringer kan också bryta en sådan tanke.
Fram tills jag var trettiofem år var det alltid en svår kamp för mig att ta mig ur en tvångstanke. Jag vet inte vad ångest är, mer än som en beskrivning, men jag tror att den kampen jag kämpade för att ta mig ur en snurrande tanke av en annan människa skulle kallas för ångest. I dag är mitt liv så välorganiserat – jag har många uppdrag och har minimerat min ensamtid – att det bara är väldigt sällan jag hamnar i det tillståndet, och när jag gör det har jag mycket lättare än förr att ta mig ur det.
Substanslösheten var det jag befann mig i som liten. Det var tomt på insidan, intigt och utan känslor. Ibland blev det då bara rörelser, att gå planlöst eller snurra runt eller vifta med händerna, rycka med benen. Det pågick för att jag själv skulle veta att jag fanns, uppleva min yttre gräns, så att jag blev medveten om att jag existerade. Ju äldre jag blivit, desto mer erfarenhet har jag fått, så nu kan jag lätt ta mig ur detta tillstånd av tvångstankar och hälla i mig livssubstans i stället. Då hittar jag mening och då kan jag i stället snurra runt i något fenomen som jag försöker få ett grepp om, som till exempel något jag lagt märke till hos en annan människa och som jag tycker inte stämmer. Det är så jag hittat vad som råder när inget annat råder. En gång när en tvångstanke hade snurrat länge grep jag tag i en iakttagelse som jag hade gjort strax innan, då en föreläsare på en managementkurs hade sagt: “Det är viktigt att ha tillit till andra människor.” För att komma bort från tvångstanken snurrade jag i stället runt i tankar om tillit. Om världen vore statisk, om ingenting hände, skulle man kunna lita på den. Men världen är inte statisk, det händer saker hela tiden, oberäkneliga, oförutsebara saker, och därför går det inte att lita på världen och på människorna i världen. Men jag vet ju att det finns tillit, att människor känner tillit, så det måste förhålla sig på ett annat sätt än att det skulle gå att lita på världen. Jag möter en annan människa och vet inte hur hon ska reagera. Henne kan jag inte lita på. Men däremot kan jag känna tillit till att jag kan hantera det som den människan kan tänkas utsätta mig för, jag kan känna tillit till min egen förmåga att hantera världen. Tilliten ligger inom mig själv och inte, som föreläsaren och många andra människor tror, utlagd på andra, andra som man “kan lita på”.
När jag på det här sättet hade klargjort för mig själv vad tillit var, och hade testat min insikt på andra och funnit att den var hållbar, förändrades atmosfären kring begreppet tillit för gott och dess gamla utseende försvann för alltid.
Om jag skulle beskriva för mig själv, med ord som jag själv förstår, den process som jag här har beskrivit om hur jag brottades med begreppet tillit så skulle jag kunna säga:
Det jag “ser” när någon säger något är hur det ser ut i det immateriella, och så kopplar jag ihop det. Sen kan det svirra omkring tills det blir en svooop, och då blir det klart. Då försvinner båda världarna och det blir synligt vad det är.
Det här är ord och formuleringar som kanske inte går att förstå för en utomstående, men det är precis så här jag beskriver det för mig själv, och jag förstår själv precis vad jag menar.
Att ha man och barn, en kärnfamilj, och leva i den och kunna vara så stillsam och nöjd med det som andra är, det gick inte. Jag har växt upp med många personer runt mig och haft en atmosfär som ständigt ändrade sig och där det inte fanns någon tom atmosfär, inte ens på natten, och det blev helt förfärligt för mig med bara en person som dessutom bara ville koppla av och inte alls behövde någon insats av mig, snarare var jag till besvär. Som jag växte upp så fanns det alltid någon som behövde något, inte minst jag, så därför fanns inte det som kallas privat.
Att leva i parrelation fungerar inte bra eftersom jag inte har förmåga att ständigt zooma in min partners behov och möta dem. Min före detta man var helt suverän på att stå till mitt förfogande och ge mig allt utrymme i världen, så att jag skulle få en chans att lära allt det som var så svårt och omöjligt för mig. Han är en så kärleksfull person och med ett så stort överskott att det räckte åt oss båda, och för mig har det varit nog med det. Han stod ut med alla mina egenheter och tyckte om att vara med i dem i tjugofem år men sen behövde han något annat och det kan jag förstå. Djup inne i sig hoppades han på att min förmåga till samklang skulle vakna någon gång, men det gjorde den inte, och då kände han att han höll på att bli bitter. Det ville inte jag skulle hända för han är en så fin människa. Jag ville för allt i världen att han skulle ha det bra och vara lycklig. Vi tog ut skilsmässa och jag tror att han är lycklig i dag.
Alla de jag snurrat runt med och som behövt mig och som jag tagit hand om, mitt biologiska barn, mina lånebarn, mina ungdomar på ungdomsgården, de familjer jag varit till hjälp för, de projekt jag hade i kommunen osv, de stod nu alla på sina egna ben. Ingen behövde mig så där desperat längre och jag kunde lyfta blicken och se mig om. Då ville jag ta revansch. Jag ville läsa på universitetet. Visst hade jag läst tidigare, men då bara enstaka ämnen vid sidan av att jag jobbade och tog hand om dem som behövde mig.
Jag tänkte läsa till lärare, till gymnasielärare. Jag hade jobbat som barnavårdslärare på barnskötarutbildning och jag hade jobbat med samma sak på en lanthushållsskola, jag hade jobbat på flera folkhögskolor periodvis när det funnits behov och jag tyckte mycket om att förmedla allt det jag hade lagrat i mitt minne. Jag förstod att det var något särskilt man skulle förstå, eller förstå på ett särskilt sätt, för att bli accepterad som lärare. Det dög inte med att man undervisade och att eleverna lärde sig det som föreskriften sa, utan det skulle vara “pedagogiskt riktigt”. Jag visste inte vad det var men tänkte ta reda på det.
I min värld var det så att de mest fulländade människor som fanns på jorden måste vara de som fanns på universitetet, för de kunde ju så mycket om allt, eller hur? Men jag upptäckte att de som var där tyvärr inte heller hade en aning om det naturliga, det primära, det som råder när inget annat råder, och jag fick ytterst lite respons på det som fängslade mitt intresse. Jag lärde mig mycket annat och jag träffade många roliga människor så det var givande ändå. Dessutom fick jag vägleda flera av mina lektorer
Det fanns en lektor vars undervisning var suverän, men jag såg att han ständigt kom i konflikt med studenterna. Jag såg att han “suddade”, att han ständigt nedvärderade sig själv, ifrågasatte vad han just sagt som ofta var fantastiskt bra. Detta ledde till att studenterna inte trodde på vad han sa, inte egentligen hörde vad han sa, och att de ständigt gick emot honom. Då blev det ett slags krig som han försökte vinna genom att studenterna skulle förlora, och det ledde till att han blev sågad av studenterna och att hela det suveräna, fantastiska innehållet gick förlorat.
Efter en föreläsning som hade varit fantastisk, men som alla lämnade med en dålig känsla och inget av det fina innehållet, gick jag fram till honom och beskrev för honom precis vad som hände mellan honom och studenterna och sa att om han ville kunde jag hjälpa honom med att lösa den konflikt inuti honom som orsakade den här yttre konflikten.
Han tackade ja, och efter ett halvt år hade han upptäckt sina egna negativa strategier, och därmed kunde han förändra dem. Därefter fick han erkännande för de egenskaper som jag från början tillskrivit honom, både av studenter och kolleger.
Detta spred sig med djungeltelegrafen och då var det flera andra lektorer som upptäckte att de hade saker de gick och bar på som de bad mig om hjälp med. Det var så min konsultbana började.
Att det blev i Uppsala jag valde att studera i berodde på att en av mina ungdomar bodde där och han behövde mig under en period precis när det var ansökningstid. Jag åkte upp till honom, satt med honom och tänkte jag kan väl lika gärna söka här som någon annanstans, och så blev det.
I Uppsala började jag läsa en tvåämnes lärarutbildning i religionsfilosofi och barn- och ungdomskunskap. Jag insåg att det vi skulle läsa de två första åren kunde jag redan, och mer ingående än de lärare jag hade, och samtidigt fick jag del av hur lite de kunde på universitet.
De visste inte vad som gällde när inget annat gällde, och de trodde att religion var primär, och insåg inte att de sanningar de talade om dog i samma ögonblick som de hälldes i en religion och blev dogmatiserade. Detta gav mig ett perspektiv på vad jag själv kunde. Och jag förstod att för att få tjänst på universitetet räckte det att man hade de rätta meriterna, men om man verkligen kunde något, det var underordnat.
Först bodde jag hos mina bästa vänner i Stockholm och det gick bra, men det var långt att åka varje dag. Jag skaffade mig en etta i Uppsala och skulle bo själv för första gången i mitt liv. Det var svårt, och jag upptäckte att det inte gick att läsa eller göra något vettigt när det inte fanns någon annans atmosfär i lägenheten.
Jag gick till den grundskola som låg granne med mig och frågade om de hade något jobb till mig. Det hade de. Jag fick jobba som speciallärare och fick en grupp med sex sjundeklassare som inte platsade i sina stora klasser utan som hade varit till problem där. En hade Asperger, en var djupt deprimerad, en var kriminell, en var självmordsbenägen, en skolkade ständigt och en hade ADHD.
Det var en jätterolig tid och jag hittade olika lösningar för att få dessa ungdomar att komma till skolan och lyssna på min undervisning.
Pojken med Aspergers syndrom hade ingen som helst empati och kunde inte förstå att andra människor blev ledsna eller sårade eller kränkta av vad han gjorde. För honom berättade jag hur han fungerade inuti, och det kände han igen och sa ja till. Och då förklarade jag för honom hur det var för andra, och det var en helt ny värld för honom som han inte hade haft en aning om. Denna förståelse förändrade mycket lite i hans eget beteende, men den gjorde att han i efterhand kunde stå för vad han hade gjort och kunde medge att det var dumt, eller säga: “Jag vet inte hur man gör.” Och därmed blev han drägligare både för sig själv och för omgivningen.
Den kriminelle killen och pojken med Asperger var vänner, men den kriminelle körde på i sin vanliga stil och sa ofta dumma saker. En gång sa han: “Gå och häng dig!” och pojken med Asperger försvann. Jag hörde ett konstigt ljud inifrån toaletten och där stod han på toalettstolen och hade bundit något kring halsen. “Vad gör du?” sa jag. “Jag skulle ju hänga mig”, svarade han. Jag hämtade den kriminelle och visade honom vilken effekt hans ord hade fått. “Ser du att han tar efter alla dåliga saker du gör och säger?” Jo, det gjorde han. Och då bad jag honom att han inte skulle visa sitt dåliga beteende för det kunde skada hans kompis. I och med det började han förändra sitt språk och slutade också att slåss.
Pojken som var djupt deprimerad frågade jag: “Finns det något i ditt liv som gör att tillvaron blir dräglig?” “Musik”, svarade han, och då fick han ta med sin freestyle och sitta och lyssna på musik på lektionerna, men han fick ha hörlurarna lite vid sidan om öronen så att han kunde höra vad jag sa.
Pojken med ADHD hade massor av energi och ingen som helst koncentrationsförmåga, och kunde aldrig sitta stilla. Hela tiden sprang han runt, runt i klassrummet, och han lät och muttrade och störde de andra. Jag kom på att om han fick cykla omkring på en enhjulig cykel i klassrummet gick det åt så mycket energi och uppmärksamhet för att hålla balansen att han kunde hålla sig samlad, och han lärde sig både läsa och skriva tack vare det.
Han som skolkade fick till uppgift att se till att den självmordsbenägna flickan inte tog livet av sig, och därmed var han tvungen att komma till skolan varje dag.
Till den självmordsbenägna flickan sa jag att jag skulle berätta för klassen att hon var självmordsbenägen, och om hon ville fick hon vara med när jag talade om det men att hon inte behövde det. Hon satt längst fram, närmast dörren när jag berättade för klassen och bad dem att ta hand om henne. De lät henne vara med i sina lekar och framförallt var det han som hade skolkat som såg till att hon fick vara med.
En eftermiddag då jag var ute på en av mina promenader gick jag förbi motocrossbanan där mina elever brukade tävla. Jag skymtade något rosa på toppen av ett krön intill själva spåret, och gick närmare. Det var den självmordsbenägna flickan som de hade placerat där för att hon skulle få vara med. Hon satt hopkrupen med knäna under hakan. När jag återvände efter promenaden efter en timme satt hon kvar likadant.
Hon behöll sin passivitet och nedstämdhet, men hennes inriktning på självmord försvann så småningom, och livet slutade vara hemskt för henne och blev till ingenting, vilket var bättre.
Jag talade i klassen om kommunikation, om att göra bra saker, men det väckte ingen anklang hos barnen. “Det är ingen som skulle tro om någon av oss gjorde något bra”, sa de. “Vi kan lika gärna slå sönder en fönsterruta, för alla tror ändå att det är vi som har gjort allting.” Då frågade jag dem om de ville utmana det här och om de var beredda att pröva det. Det var fyra pojkar som gick med på det.
Jag beskrev för dem hur klädsel, utseende och beteende påverkar hur andra uppfattar oss. Om ni tänker er själva i mörk kostym, vit skjorta och riktiga läderskor, tror ni då att de skulle uppfatta er likadant som när ni kommer i skitiga jeans och t-shirt? Sen lekte vi med deras egna fördomar om människor som var propert klädda.
De antog utmaningen och då begav vi oss ut på stan och köpte kostymer och skor till dem på Myrorna, Emmaus och Kupan.
Och så bestämde vi ett datum.
Den dagen kom de till skolan klockan sex på morgonen. Jag klippte deras hår och fönade det och de fick stryka skjortorna, pressa kostymerna och putsa skorna tills de var alldeles blanka. De klädde på sig, och sen fick de ställa sig framför två stora speglar som jag hade tagit dit och träna sig på att le, räcka fram handen för att hälsa och att bocka. Först fick de spader, men så småningom vande de sig.
Kvart i åtta brukade lärarna komma till skolan, och då stod tre av dem vid stora ingången och väntade på dem. Den fjärde hade inte vågat gå ner utan stod finklädd och nykammad tillsammans med mig och de andra två eleverna uppe i vårt klassrum och tittade på. Pojkarna hälsade på lärarna, sträckte fram handen och bockade och frågade om det var någonting de kunde hjälpa till med. De fick hålla upp dörren, och en av dem fick hjälpa till med ett cykellås, men för övrigt blev lärarna, som jag inte hade informerat om detta, mycket misstänksamma och trodde att det var något nytt hyss på gång. Jag hade förvarnat pojkarna om att de skulle möta sådana reaktioner. Hela förmiddagen var de i korridorerna och uppehållsrummet, och närhelst de såg en vuxen sprang de fram och öppnade dörren eller bar en väska.
Eftermiddagen gick åt till att i vårt klassrum gå igenom dagens upplevelser. Pojkarna höll på att dö av skratt när de berättade om alla förvånade och misstänksamma reaktioner de hade sett under dagen.
På kvällen sammankallades ett extrakollegium dit jag var inbjuden för att förklara vad det var jag höll på med. Jag berättade att de här ungdomarna kände sig dömda på förhand, och att de tyckte att det inte var lönt att uppföra sig väl för att de ändå alltid fick skulden för allting. Då hade jag utmanat dem, sa jag, att pröva om det blev någon annan reaktion om de förändrade sitt utseende och sitt beteende. Jag sa att det inte fanns någon dold avsikt med detta, utan att avsikten var öppen: att få till ett möte i stället för att få en värdering på sig.
De flesta lärarna tyckte att det här var ett fantastiskt initiativ. Först hade de reagerat med misstänksamhet, men sen märkte de att det kändes varmt om hjärtat, och flera av dem kom på att de här pojkarna faktiskt också hade positiva sidor.
Nästa dag gjorde de om samma sak, och då fick de ett helt annat bemötande. De blev uppskattade och artigt bemötta av lärarna och fick fina kommentarer, och när de kom upp till mig på eftermiddagen var de påverkade och berörda av det fina bemötande de hade fått. Jag förklarade för dem att de kunde fortsätta att få detta fina bemötande även när de gick klädda i jeans och t-shirt.
Det var den roligaste klass jag någonsin haft.
Jag hade dem i tre år, och när de gick ur nian tyckte de att det hade varit värdefullt att de hade ändrat sitt beteende på det här viset.
Dessa ungdomar förgyllde min tillvaro genom att de gillade att komma och gästa mig på kvällarna också. Nu behövdes jag igen. Jag hade privilegiet att få stå till tjänst för andra och bli använd. Åter ljusnade det inom mig och jag slapp att slita med mina tvång och upprepningar.
Tack vare den här klassen blandades åter det privata med det som kallas arbete. För mig finns ingen sådan skillnad. Jag gör det jag gör, och en del av det får jag betalt för och det är det som andra kallar arbete. Jag lever livet levande och har mitt värde och det hänger inte ihop med om jag är privat eller offentlig. Livet för mig är att upprätta det som jag förstår finns naturligt hos andra, relationer och kommunikationen mellan människor. Om jag inte får till det blir mitt liv så torftigt och andefattigt.
En dag ringde en vän som jag jobbade med på somrarna. Han tyckte att vi skulle bilda det där kollektivet vi drömt om så länge. Härligt – han kom och fyllde ut min etta. Så var det en annan pojke som jobbat med oss på sommaren och som också ville ingå i kollektivet. Han kom – härligt. Så var det en pojke som vi träffat på sommaren, som förstod något som vi inte riktigt var medvetna om själva – han kom och så var vi tre ynglingar och jag i en liten etta.
Livet var rikt igen, rikt på folk och relationer, en massa personer som behövde kontakt, och jag fick vara behövd. Vi flyttade in i en stor lägenhet allesammans, och mina ynglingar blev med partners och livet var verkligen livfullt och substansfullt på ett suveränt sätt. Sen kom det barn och det var ännu mer fantastiskt, att ha en hel hög med småbarn runt sig, vilken rikedom.
Jag levde ensam i den meningen att jag inte levde i en parrelation men för övrigt var jag inte ensam. Jag bodde kollektivt med två familjer som hade tre barn vardera och det innebar att jag aktiverades i kontakt hela tiden och det var mycket bra. Jag älskar människor och framförallt barn så det passade som hand i handske att bo på det här sättet. Att få delta i barnens uppväxt, att få bidra med min insikt och kunskap både till föräldrar och barn är ett stort privilegium.
Så begick jag ett fel som var oåterkalleligt och som gjorde att jag fick ägna mig åt att lära och reparera allt som gick att reparera, och det tog några år. Tyvärr är det så att vissa saker man gör inte går att bara gå förbi eller lättvindigt strunta i, utan de kräver ett ansvar som oåterkalleligt får konsekvenser för fortsättningen. Parallellt med att jag brottades med detta förtvivlat trasslande relationsliv levde jag det underbara kollektivlivet. Relationerna redde så småningom ut sig och slutade väl, men de satte djupa spår hos mig och lärde mig något på djupet som gör att jag inte skulle kunna göra ett sådant misstag igen. Inget ont utan att det har något gott med sig.
Efter en föreläsning jag höll om kommunikation kom Lennart fram till mig. Han tyckte att det jag hade talat om var väldigt värdefullt, ja unikt, även om han inte helt kunde sätta fingret på vad det var. Han tyckte att det var viktigt att andra också skulle kunna ta del av det och erbjöd sig att hjälpa mig att organisera det. Tack vare honom fick jag på ett stort företag ta hand om ett personligt utvecklingsprogram för kvinnor i chefsställning. De fick lära sig om det manliga och kvinnliga språket så att de kunde skaffa sig större respekt från männen och må bättre. Både männen och kvinnorna på företaget blev nöjda, och flera av kvinnorna lyckades senare ta sig igenom glastaket. När den man som hade engagerat mig i det här arbetet senare blev ekonomichef i en kommun engagerade han mig i personalutvecklingsgrupper och kvinnoprojekt där.
På ett annat stort företag fick jag hand om en grupp med så stora inbördes konflikter att nästan inget arbete blev uträttat. Med min hjälp lyckades de lösa konflikterna och vann respekt från sina överordnade för sitt arbete. De blev så nöjda att de än i dag kontaktar mig när de känner att det uppstår nya problem.
På flera skolor ledde jag studiedagar i kommunikation. På tre folkhögskolor handledde jag en grupp blivande socialpedagoger.
På Årstahemmet beskrev jag på en konferens 1987 min syn på kommunikation, och en av deltagarna, som var föreståndare för ett läkepedagogiskt hem i Järna och som hade prövat minst fyra olika handledare tidigare, bestämde sig för att det var mitt koncept han ville ha. Mitt samarbete med honom växte så småningom till ett arbete för hela Hagastiftelsen, som tar hand om klienter med kommunikationsstörningar som inga andra institutioner klarar av. Där började jag handleda personalen, en uppgift som jag har kvar än i dag.
Sen var lavinen igång och i dag, nästan tjugo år senare, är jag uppbokad två år i förväg, inte bara i Sverige utan också i Norge, Tyskland, Ryssland, Litauen, Estland, Italien och Albanien.
Tyvärr har jag bara fått känna känslor glimtvis och efter hårt arbete. Jag vet vad det är att leva i känslor och genom känslor och vilken rikedom men också belastning det är. Min livssubstans i det att vara människa är intig men ändå lever jag intensivt för att inte hamna utanför medvetenhetsstyrningen – detta att jag hela tiden måste kommunicera inuti mig för att få krampen att släppa så att jag inte hamnar utanför. Det är ett hårt arbete men det är helt privat, och få ser mig göra det. Ibland anar någon hur det är att vara funktionshindrad men de flesta tappar bort det kvickt när jag switchar inuti och möter dem.
Om jag till exempel ska åka i väg någonstans, en transportsträcka på väg till ett uppdrag, eller om jag är ensam hemma händer det att jag inte kan hålla kvar medvetenhetsstyrningen, och då kan det komma massor av impulser – jag ska tvätta, jag ska stryka – men ingen impuls är kvar tillräckligt länge för att jag ska kunna göra något. Då går jag in helt i detta virrvarr, och då försvinner relationsvärlden och jag vet inte om jag sagt hej då och talat om vart jag skulle åka, och jag märker inte om jag är hungrig eller törstig eller skulle behöva gå på toaletten. När jag så småningom sitter på bussen eller på tåget och plötsligt hör en röst eller en telefon ringa, eller när någon kommer hem och pratar med mig, kommer jag tillbaka till relationsvärlden, och då hör jag magen knorra och förstår att jag är hungrig, och blir medveten om kroppens behov och kan ta hand om dem.
Jag försvinner aldrig på det här viset från relationsvärlden medan jag är i ett uppdrag, utan bara när jag är för mig själv.
Vi i kollektivet hade länge pratat om att hitta oss en plattform där vi kunde bo och leva och försörja oss tillsammans. En dag kom Kjell, en av mina ynglingar, hem och hade läst i en tidning om Sommarbarnsbyrån och Stockholms barnkolonier. Han föreslog att vi skulle anmäla oss dit. Vi var ju en ledargrupp, en resurs, och han ville höra efter om de hade någon gård där vi kunde ha barnkoloni. Han ringde dit, och de blev eld och lågor. De hade en gård som helt saknade personal. Vi åkte dit och tittade och två dagar senare åkte vi alla till Sommarbarnsbyrån i Stockholm och skrev på våra anställningar. Plötsligt hade vi ett kollo! Trettiofyra barn i varje treveckorsgrupp, tre grupper varje sommar.
Det var en underbar tid att ha alla närvarande och att också ha ett gemensamt uppdrag. Arbetet som föreståndare på vårt kollo var det optimala för mig, att ha alla nära och kära, och möta dem dygnet runt och dessutom få lov att vara ansvarig och strukturera arbetet, ta hand om konflikter mellan barnen och mellan oss själva, och andra problem. Hur skulle man kunna ha det bättre? I min privata värld var det så nära paradiset som det gick att komma.
De flesta stockholmsbarnen hos oss kom från familjer med låg inkomst, där föräldrarna jobbade största delen av sommaren och inte kunde göra särskilt mycket med barnen.
Den gamla idén med kollo var att barn skulle få komma ut på landet och delta i lantlivet; de skulle arbeta med att laga mat och städa och tvätta och delta i skördearbete och sådant. Därmed var den grundad i plikt. Kollo var tänkt mest som barnomsorg för föräldrar som arbetade i stan. Vår idé var att avskaffa plikten för barnen och att vi vuxna som levde detta kollektivliv skulle göra det roligaste vi själva visste och dra med oss barnen och ungdomarna i det. Det betydde att kollo blev helt format av de intressen vi vuxna hade, som till exempel teater, rollspel, musik och sång, strapatsrika hajkar och stor-lekar som kunde pågå en hel dag och som var spännande och där ingen vann eller förlorade. Det viktiga var att vi var nöjda med vad vi gjorde, inte att vi hade någon uttalad målinriktning eller något bestämt resultat för ögonen, och vi var noga med att inte skapa konkurrenssituationer. Vi köpte så lite som möjligt och tillverkade själva mycket av det vi behövde.
Vi hade mycket få regler för barnen: de fick inte gå att bada utan någon vuxen, de fick inte gå på brandstegarna, de skulle vara på sitt rum efter klockan elva. Och vi hade inga straff.
En kväll när vi hade en tonårsgrupp upptäckte vi att fyra flickor hade smugit sig in på ett av pojkarnas rum via brandstegarna. Vi tog hand om detta, samtalade med flickorna som vi brukade göra när någon hade brutit mot reglerna, och såg till att de kom i säng. Och så var det inte mer med det. Trodde vi.
Två dagar senare kom två av de flickorna och frågade varför de inte hade fått något straff. Jag svarade: “Vi bygger inte på misstro, utan vi har förtroende för att vi kan prata oss fram till en bra lösning. Och det fungerar väldigt bra. Därför har vi ingen anledning att dela ut straff.”
“Men kan vi inte få straff ändå?”
“Varför vill ni ha straff?”
“Jo, för att om vi får straff blir vi av med vårt dåliga samvete, och då kan vi göra om det igen.”
Jag diskuterade med de andra vuxna och vi bestämde oss för att för en gångs skull dela ut ett straff. En lagom straffsats var att var och en av de fyra flickorna skulle plocka en liter blåbär som vi sen skulle göra blåbärspaj av.
Nästa morgon hade vi samling och då tog jag upp detta med att fyra flickor hade varit uppe och sprungit och att straffet skulle bli att de skulle plocka blåbär. Jag visste bara vilka två av dem var, så jag sa: “Ni som var uppe och sprang, räck upp en hand.” Då kom det upp tio händer i luften. Jag sa: “Men det var bara fyra som var ute och sprang. Varför räcker ni andra upp handen?”
En av dem svarade: “Jo vi tänkte att vi kunde ta straffet i förväg.”
En tioårig stockholmspojke på vårt kollo var i praktiken ett gatubarn. Han var en maskot i den undre världen. Han höll tyst, han kunde ta sig fram smidigt och användes ofta av langare för att förmedla kontakter och hålla reda på civilklädda poliser, och i utbyte fick han mat och ibland kläder. Hans omogna mamma var oförmögen att vara mamma och hade inga pengar till mat, och hans pappa fanns inte.
När han kom till kollo blev han salig. Han fick mat, han fick vara i en trygg miljö, det fanns vuxna som brydde sig, och han fick göra en massa roliga saker, och framförallt behövde han inte vara rädd, som han annars alltid var.
Den dag hans grupp skulle åka hem efter sina tre veckor hittade vi honom inte. Hans kompis berättade att han hade sagt att han inte tänkte åka tillbaka till Stockholm utan att han tänkte stanna kvar hos oss. Vi gick skallgång men till slut fick vi skicka i väg bussen, två timmar försenad, utan honom.
Två dagar senare kom sommarens andra grupp, och då stod han där plötsligt bland de nya barnen. Då gjorde vi ingen affär av det utan vi bara räknade in honom bland de andra. Vi ringde till mamman som blev förtvivlad, för hon skulle inte ha råd att betala för någon mer period, och då lät vi honom vara fripassagerare, och han fick stanna hela sommaren.
Sen var han hos oss varje sommar – hela sommaren – och när han blev sexton och inte längre fick vara på kollo, bestämde han ensidigt att han skulle arbeta som praktikant hos oss. Efter två år på det viset utnämnde jag honom till ledare.
I dag är han en oerhört kompetent ung man som arrangerar äventyrsverksamhet för både allmänheten och för företag.
Åren gick. Någon i kollektivet fick arbete på annan ort och bröt upp. En annan skilde sig och bytte därmed hem. Successivt förändrades kollektivet och vi var till slut fyra singlar med barn som bodde ihop. Varje sommar återsamlades vi på kollo.
Kolloverksamheten lades ner efter elva somrar och fastigheten utbjöds till försäljning. En av oss i kollektivet, som tidigare hade varit kollopraktikant, köpte det och vi fortsatte att samlas på somrarna. Så var det ett annat kollobarn som gifte sig och köpte stället, flyttade dit och erbjöd mig att flytta dit. Det gjorde jag gärna. Det var första gången i livet jag kunde säga “hemma” och veta vad det betydde. Jag fick bo i ett litet härbre, ett underbart litet stockhus som hade en alldeles egen atmosfär. Jag fick möjlighet att skriva mina böcker med en man som jag delade kollektivlivet med. Det var fantastiskt att sitta i samma rum som någon som har en sådan atmosfär att jag inte tappar bort mig utan kan vara inriktad på skrivandet många timmar i sträck. Det var ytterligare en privat period av största vikt för mig.
Runt mig fanns mycket motsättningar och konflikter, och under en period var jag till bekymmer för några i kollektivet. Och eftersom det i de fallen var jag som var själva problemet för dem, kunde jag inte göra någonting för att lösa det. Vad jag än ställde till förfogande så var det fortfarande jag som satt på den anklagades bänk och därmed fanns det inget jag kunde göra för att lösa upp situationen. Det betyder inte att jag inte hade fel och brister och blinda fläckar utan det betyder att det inte fanns någon möjlighet för mig att använda min kapacitet för att hjälpa dem som hade problem med mig.
Så en dag stod en man, en granne, som är partner till en av mina gamla kolloledare och sa att han skulle bygga ett “undantag” till mig. Han tänkte plocka ner en gammal lada och bygga till runt den så att jag fick ett litet hus. Tackar, tackar! Kan man vara mera privilegierad än att få en ålderdom på ett tun, en tantgård, med så fina vänner omkring sig. För mig är det nästan obegripligt att det går att få något sådant. Och …
Rätt som det var dök min lånedotter upp och flyttade dit. Vilken ynnest! Och …
Så stod det inte länge på förrän min biologiska dotter, som har bott i Kanada i tjugo år, flyttade hem till samma tantgård och bosatte sig i ett litet torp.
Om någon sagt till mig att detta skulle hända mig hade jag trott att den personen var tokig. Men det har hänt. Nu har jag mina nära och kära alldeles i närheten och jag har god och riklig kontakt med de flesta som jag bott kollektivt med de senaste tjugo åren.
För att kunna få impulser att ta kontakt med folk ordnar jag ofta möten några gånger om året. De kvinnor som jobbat med mig på kollo och jag brukar gå till ett spa, och där sitter vi och samtalar i bubbelpoolen. Det är mycket trevligt och njutbart. En grupp kvinnor som bor i Stockholm träffar jag också några gånger per år, och vi går ut och äter på restaurang och sitter och pratar. En del av dem firar fortfarande födelsedagar och då får jag vara med. När jag fyllde femtio höll jag kalas på tre platser i Sverige för att alla som ville vara med skulle få chansen att fira min födelsedag, och likadant gjorde jag när jag fyllde sextio. I Umeå ordnas det alltid en träff när jag kommer upp, och när jag är i Järna kan jag ta med mig folk hem till henne som jag brukar bo hos där, och hon ordnar och donar för mig så att jag har det utsökt bra.
Jag har fotoalbum som jag använder för att kunna koppla mig till den vanliga världen, foton på de viktigaste personerna i min kalender, foton i datorn, så att jag kan titta och komma ihåg. Jag har cirka trehundra namn och telefonnummer i min mobil och jag har fullt i min e-mejladressbok och i den vanliga adressboken.
En dag satte jag mig ner och räknade ut hur många jag privat har kontakt med regelbundet under ett år och fann att det var nästan tusen personer. I hög utsträckning är det andra som tar kontakt med mig. Det är folk från många olika länder, och varje relation har sin egen historia. Mitt nätverk är spännande och roligt och det korsar sig i intressanta mönster lite då och då.
Någon kom från Norge och träffade en man i mitt nätverk och gifte sig och fick barn med honom.
Någon kom från Tyskland och presenterade mig för sin mamma som bor i Värmland och det ledde till att vi byggde upp ett projekt där.
Jag träffade en ung flicka som gick på en skola där jag handleder. Hon knöt an starkt till mig där för att hon har vuxit upp i ett lantbrukskollektiv hemma i Uruguay som väldigt mycket liknade mitt barndomshem. Genom henne träffade jag hennes mamma, och hon arrangerade så att en grupp på tio personer fick resa till detta kollektiv i Uruguay. Där fick vi kontakter, vilket ledde till att ett av barnen i det kollektivet reste till Sverige och under lång tid gick på den skola där jag hade träffat den första flickan.
Sonen i den familj jag brukar bo hos när jag jobbar i S:t Petersburg, följde med mig till Sverige och praktiserade på kollo. Han lärde känna några av dem som arbetade på kollo och de har senare åkt till S:t Petersburg och deltagit i hans verksamhet där med utvecklingsstörda.
En kille, som åkte med på en av mina Greklandsveckor i personlig utveckling, träffade där en albansk kvinna, som han så småningom gifte sig med och tog hem till Sverige. Hon har i sin tur arrangerat resor till Albanien med svenskar och albaner, där man jobbar med personlig utveckling.
Om någon skulle fråga sig hur det går att ha privata relationer till så många personer så skulle jag svara att det är ett privilegium och att det aldrig är belastande, och eftersom jag inte sparar någonting inuti så finns det alltid plats. Jag förstår inte hur det kan bli för mycket. Alla är olika och ingen går att jämföra så det är bara en och en och en och en.
Någon undrar hur jag hinner. Jag jobbar nästan varje dag hela året om, och samtidigt umgås jag med en massa människor privat, samt skriver böcker och reser med grupper kors och tvärs i världen. Det finns en hemlighet, och det är att jag sover så lite. Jag behöver inte mer än fyra timmars sömn och en timme för att öva, programmera och njuta efter att jag har vaknat. Jag har inte sömnproblem eftersom jag är pigg när jag vaknar, och blir jag trött på dagen så kan jag ta en tupplur närhelst det finns en stund över. Jag kan sova på en matta på golvet, i bilen eller på bussen, tåget och flyget. Det värsta är att jag snarkar, så när jag sover offentligt blir jag ofta tillsagd att jag inte får sova.
Jag har noll behov av att “koppla av”. För mig leder “avkoppling” till substanslöshet, tvång och upprepningar, så jag ser helst till att jag är “på” hela tiden. Det betyder att när jag räknar upp vad jag gör under en dag så blir andra människor trötta av att bara höra det. En del som är med mig några dagar tycker att de behöver lika lång tids ledighet efter att ha varit med mig eftersom det är så intensivt. Jag stressar aldrig utan följer mina listor, och dem har jag gjort med marginal, så det blir aldrig trångt.
Någon gång kan jag fortfarande tappa bort mig, och det är när inget av de alternativ som jag har listat i huvudet fungerar. Då blir jag förvirrad och går omkring planlöst tills någon tilltalar mig. Då släpper det och jag kan åter orientera mig. Numera händer detta max två gånger per år.
Att inte känna några känslor och inte kunna använda känslorna för att förstå vad som gäller i olika situationer, det är jag helt försonad med. Jag vet att jag får använda andra vägar, omständliga och med stor risk att göra fel. Men jag har lärt mig att de vägar jag går gör att jag får en massa kontakt och mycket känslor från andra, och det behöver jag. Det jag också vinner är att jag aldrig har tråkigt. Jag har fullt upp med att försöka tolka och begripa vad som gäller i olika situationer, vad människor har för tysta överenskommelser, vad som räknas som normalt och så vidare.
I många situationer blir jag ett ovanligt inslag och det gör att jag får den uppmärksamhet jag behöver. Jag var på en skola där jag just hade avslutat en handledarsession. Jag gick till matsalen, och där satt en grupp med ett föräldrapar och några lärare och åt och pratade om föräldrarnas son som var ett problem. De bad mig sätta mig hos dem. De pratade om pojken på ett sätt som jag inte förstår och inte kan delta i. Den ena föräldern sa:
“Han är så besvärlig och ställer till med så mycket och förstör för oss andra. Vi har låst in honom och han har fått utegångsförbud och han får inte se på teve, men ingenting blir bättre. Vi vet inte vad vi ska ta oss till.”
En av lärarna sa: “Ja, han är helt hopplös i skolan också. Han gömmer de andras stövlar och provocerar hela tiden och vänder och vrider på vad andra säger.”
En annan lärare vände sig till mig och sa: “Vad har han gjort som du har sett eller hört?”
En sådan fråga är det helt omöjligt för mig att svara på. Inte för att jag inte skulle begripa vad de säger, och inte för att jag inte har sett och hört vad pojken har gjort. Men deras sätt att prata om honom var fullt av värderingar och omdömen, och jag visste inte vad de förväntade sig att jag skulle säga, för jag kan inte själv prata på samma vis som de, jag kan inte prata fördömande och värderande om deras son. Det är inte så att jag i största allmänhet vill avstå från att prata på det viset, utan mycket mer grundläggande att jag inte kan prata så, inte har några värderingar. Jag ser inte pojkens beteende som något problem utan bara som ett uttryck för kommunikation. Han säger någonting med sitt beteende och det enda sättet att prata om hans beteende är att försöka ta reda på vad det är han menar. Men de här människorna pratade om pojken som om han var ett problem helt utanför dem själva. Och så fort problemet ligger där ute, utanför dem själva, måste de ändra på världen för att den ska bli bättre. Men det går ju inte. För mig är pojken som han är, han har de svårigheter han har och så är det inte mer med det. Barn ändrar sig inte för att man säger åt dem att göra det. Utan när omgivningen ändrar sig så ändrar de sig också, det är deras enda sätt.
Så i stället för att svara på frågan sa jag: “Vad har du som person, som unik varelse, för problem med att pojken har de problem han har?”
Han flyttade genast ut problemet på pojken igen: “Pojken bär sig ju så illa åt?”
“På vad sätt gör det någonting för dig? Hur påverkar det dig?”
Ännu en gång flyttade han ut problemet på pojken. “Ja, men man får ju bara inte uppföra sig på det sättet.”
“Det är sant, man får inte uppföra sig på det sättet, men nu uppför han sig på det sättet, och då har vi att ta hand om oss själva, så att vår frustration och irritation inte förstärker hans negativa beteende. Det enda sätt som vi kan hjälpa honom på är att vi ser till att vi inte har något problem med hans problem. Så nu tycker jag att vi i stället pratar om våra problem med hans beteenden.”
Då berättade mamman om hur hon själv varit när hon var liten och blev ett problem för omgivningen och att alla anmärkte på henne och att hon inte visste vad hon skulle göra med det för hon var inte medveten om sitt eget beteende. Då började de andra att berätta om situationer i sin barndom där andra människor hade dömt och fördömt och straffat dem och att de inte hade haft en chans att ändra sig mer än att passivt inte göra någonting alls och att anpassa sig och bli rädda. Plötsligt började de möta varandra och överträffade varandra med historier om sitt eget dåliga beteende. De började skratta och den bistra stämningen var som bortblåst.
Jag frågade: “Om jag nu utifrån det ni har berättat frågar: vad skulle ha hjälpt er i den situationen?”
Pappan sa: “Det som skulle ha hjälpt mig vore att någon hade sagt vad jag skulle göra i stället, och inte bara vad jag inte skulle göra. Själv kom jag aldrig på någonting jag kunde göra för att det skulle bli bra.”
En av lärarna sa: “Jo, om någon hade frågat mig utan värderingar: vad är det du vill åstadkomma med det du gör? Får du det resultatet av det du gör? Det skulle ha hjälpt mig, för det skulle ha fått mig att upptäcka konsekvenserna av vad jag faktiskt gjorde.”
En av lärarna sa: “Ja, det måste ju vara det riktiga sättet att prata om det här för att hjälpa pojken.
Mamman sa: “Det blir alltid så roligt när du kommer och sätter dig, Iris, för du säger alltid någonting som får mig att komma på andra tankar, och helt plötsligt märker jag att problemen inte är så olösliga som jag tror utan att det finns saker att göra.”
Att jag blir ett ovanligt inslag för andra gör också att det kommer ut information i atmosfären som gör att jag får veta saker som jag tror är allmänna men som visar sig vara unika och ibland hemliga – till och med för den jag pratar med. På så sätt får jag ofta en särskild betydelse som gör att jag kan spegla mig själv och få veta något om vem jag är. Jag pratade med en kvinna som hade problem med sina föräldrar. Hennes föräldrar pratade inte med varandra, de ställde till förtret för varandra, och hon tyckte att det var olidligt att komma hem till dem och vara tillsammans med dem. Hon tog inte parti för någon av dem utan tyckte att båda två var lika goda kålsupare. Hon sa till mig: “Jag skulle vilja be dig om hjälp, men jag vet inte vad jag behöver hjälp med.”
“Prata på du, så brukar det framgå vad det handlar om”, svarade jag.
Hon fortsatte att tala om problemet hon hade med sina föräldrar och beskrev tre episoder.
Medan hon pratade kom det som vanligt en massa information ur hennes kropp ut i atmosfären. Den informationen tog som vanligt gestalt hos mig i form av ett medvetande om det som hon berättade om. Jag såg att hennes mamma och pappa hade en dålig jargong mellan sig, att de passade på varje tillfälle att såra varandra. Men att när pappan gick till sin andra familj lämnade han hela det där sättet bakom sig. I den andra familjen var han väldigt intim, väldigt närvarande. Det fanns barn där, och det var där han levde, det var det som var livet för honom.
Och när jag såg det avbröt jag henne och sa: “Vänta ett ögonblick! Tycker du att det är konstigt att det blir så dålig stämning i din familj med det dubbelliv som din pappa lever.”
Hon blev vit som ett lakan. “Vaddå dubbelliv, vad menar du?”
“Du beskrev ju hans dubbelliv!”
“Nej, det har jag aldrig sagt. Han har visst inget dubbelliv!”
Jag tänkte för mig själv: Åh, de där förträngningarna, dem missar jag jämt. Jag bara satt kvar utan att säga något mer.
Hon satt tyst länge, i kaos, i ett snurr. Efter en lång stund sa hon: “Åh! Ja då blir ju alltsammans begripligt. Då förstår jag på ett helt annat sätt varför han blir så konstig och onaturlig mot mig också. Och varför jag ständigt hamnar i att ta min mammas parti, vilket jag inte gillar, för jag tycker ju att hon är lika jäkla dum som han i det som händer.”
Hon bad mig berätta vad jag hade sett.
“Det ser ut som om din pappa har en annan familj, och att det finns barn inblandade, kanske inte hans egna, men att det kanske finns barn som är hans också.”
Då tackade hon för sig och sa att det här skulle hon ta reda på.
Långt senare, kanske efter ett halvår, träffade jag henne igen. Då berättade hon att hon hade åkt hem till sina föräldrar och då var pappan inte hemma. Mamman sa att han var på jobbet, och då åkte hon dit. På jobbet visste de om hans dubbelliv och att hon själv tillhörde “den andra familjen”. De sa till henne: “Han är bara ute ett ärende.” Hon svarade: “Ni behöver inte dölja det för mig. Jag vet att han har en annan familj. Kan jag få telefonnumret dit.”
Hon ringde till honom och sa att hon ville komma och hälsa på honom där, och avslöjade att hon visste, så att det inte skulle bli några krusiduller. När hon kom dit berättade han hela historien för henne. Han hade två barn i den familjen och det fanns tre andra barn och han hade haft den här nya familjen i sju år.
Hon frågade sin pappa: “Har du och mamma kommit överens om att ha det så här?”
“Nej, inte alls. Det skulle inte gå att prata med din mamma om det. Hon vet ingenting.”
Hon frågade: “Hur har du kunnat hemlighålla det här i sju år?”
“Jag och din mamma blir alltid ovänner och då går jag min väg.”
“Det här kommer jag att berätta för mamma.”
Då blev han lättad och sa: “Ja, gör det. Men själv klarar jag det inte.”
Senare pratade hon med sin mamma. Hon började med att fråga henne varför hon och pappan fortfarande var gifta. De hade ju egentligen inget förhållande. Då bröt mamman samman och började gråta och sa att hon var olycklig för att hon inte kunde låta bli att vara missnöjd och bitsk. Då berättade hon för mamman om sin pappas dubbelliv, om hans andra familj. “Har du aldrig tänkt på vart han tar vägen när han ger sig av hemifrån?” Hon svarade att hon aldrig hade tänkt på det. Hon trodde att han var borta så mycket enbart för att hon var så otrevlig. Inte för att han skulle ha någon annan att gå till.
Det jag har lärt mig av många sådana här episoder är att när en person pratar med mig om något som är ett problem för henne och känner tilltro till mig, det jag kallar för föräldring, så blir hennes kropp så trygg och avspänd att den förmedlar den här informationen som jag fångar upp. Vad jag då ibland missar är att personen själv inte alltid är medveten om det som hennes kropp talar om för mig och som kommer ut i atmosfären.
Men samtidigt som jag har den här förmågan när jag har ett uppdrag, när jag är påkopplad, är jag också totalt omedveten om hur människor i min omgivning mår och vad som händer runt omkring mig när jag inte är det. Jag känner aldrig någonsin hur en annan människa mår, utan jag kan bara läsa det i atmosfären. Och är jag inte påkopplad läser jag ingenting i atmosfären. Då är det helt likgiltigt för mig hur de mår, och ofta är de då bara en i mängden. Men i samma ögonblick jag får ett uppdrag, det kan vara en fråga eller någon som ber mig om något, så skingras detta, och då kan jag se hur den personens atmosfär ser ut, och jag vet av erfarenhet hur olika problematikatmosfärer ser ut. Först ser jag personens egen atmosfär. Sen ser jag hur den atmosfären fungerar, vilken färg och form den har, om den är trasig åt alla håll, om den hänger ihop, om den är alltför kompakt, om den ligger för nära eller för långt ifrån. Jag vet vad sådana saker betyder, och på så sätt kan jag se om hon är ledsen eller arg eller likgiltig eller självmordsbenägen. Och den informationen använder jag när jag talar till den människan, och när den människan svarar mig kommer det ut i atmosfären vad problemet handlar om. Inte så att det hamnar mellan oss, utan snarare bakom mig som en bakgrundsinformation.
Detta att jag kan avläsa atmosfären kan vara förvirrande för andra, för de tror att jag alltid gör det och att jag därmed alltid märker av hur de mår, men det gör jag inte alls, och det kan leda till besvikelse och ilska. Jag måste aktivt se till att krampen släpper så att jag kan koppla på.
Fördelen för mig själv med detta är att jag inte lagrar någonting och att det inte blir någon belastning för mig hur folk mår. Nackdelen är att när det inte finns någon som har behov av mig är det fullständigt tomt inuti.
Jag älskar min kalender. Den är full minst två år framöver. Ju mer det står i den, desto friare är jag. När folk ser min kalender och föreställer sig att den skulle kunna vara deras egen, får de som en snara om halsen och känner sig som om all deras tid och frihet äts upp och försvinner. De flesta människor har ofta behov av oplanerad, ostrukturerad tid. För mig är det tvärtom.
När jag ser ett ord i kalendern om vad som kommer att hända, vilket uppdrag jag har, vem jag ska träffa eller vart jag ska resa, minst ett år i förväg, då blir jag helt fri, då kommer ordningen i atmosfären, som gör att mitt inre, min fantasi, kan öppna sig för: “Hur kommer det att bli? Vilka kommer att vara med? Undrar vad det kommer att handla om? Vilka behov kommer de människorna att ha?”
Någon frågar: “Får du inte tvångstankar när du fyllt din kalender på det sättet?” För mig ger den fyllda kalendern impulser som gör att hela mitt inre får det lilla uns av tillskott som jag inte kan få inifrån. Jag får impulser att tänka och det gör att världen kommer till mig och blir tydlig. Om jag inte har det, befinner jag mig i en form av bubbla som är så liten att jag inte ser eller hör eller förstår något och det är då det blir tvång och rundgång, inte när jag har min kalender fulltecknad.
Privat måste jag hålla reda på att äta och dricka och det gör jag genom att strukturera dagen, men ofta om jag till exempel sätter mig och skriver, så glömmer jag klocktiden och då kan det gå tio timmar innan jag hör magen knorra eller blir medveten om att det snurrar i huvudet. Min stackars kropp tror att den är i ett svältläge så den tar vara på varenda liten kalori jag stoppar i mig, och därför är jag synnerligen rund. Det sistnämnda trivs jag gott med förutom möjligen mina ben och knän som önskar något annat.
Någon frågar: “Men hur har du det i dag då?”
Fantastiskt bra. Livet är som livet är med fel och brister och förtjänster. Från början var det mest fel och brister, men med tiden har det blivit mer och mer förtjänster.
Förr levde jag enbart i nuet, i ett enda ögonblick, och det som hade varit och det som skulle komma fanns inte för mig på något verkligt sätt utan på sin höjd som tavlor, som en beskrivning, som en massa ord som inte var förknippade med mig, utan som var ett ting, en sak, något dött. Det gjorde att väldigt mycket blev tid- och platslöst och bara blev till en rundgång, och det var då som tvångstankarna och tvångsbeteendet kom.
Men nu har jag lärt mig hur jag ska ta hit minnen av saker som har hänt till nuet och leva om dem, och det är jätteroligt. Jag vet hur jag ska tänka om det som är planerat i framtiden och ta hit även det till nuet och fantisera om det. Jag vet att den primära livsmeningen är att känna sig levande. Det gör inte jag, men jag vet att jag är levande, att jag finns, och det gläder jag mig åt. Jag vet också vad ett värde är och att det enda värde vi har som människor är att finnas till. Jag finns, och det kan jag vara alldeles nöjd med.
Jag vet att när jag kan koppla ihop det jag kallar för Iris med det jag kallar för mig själv så uppstår vetskapen om livets värde och värdet med att vara i livet. Då blir det väldigt tydligt med det primära, det som råder när inget annat råder, och med det sekundära, det som börjar och tar slut. Och då har jag tillgång till all information, både i den riktiga världen och i den vanliga världen. Och som jag har förstått det är det just det alla människor söker i det andliga, fast många människor söker efter det på fel ställen. De tror att det de söker är någonting som finns utanför dem själva och förstår inte att det är ett tillstånd, något man kan hamna i inuti sig själv. De tror felaktigt att de behöver göra någonting för att uppnå det de söker efter, inte att de bara behöver avlägsna det som är i vägen. De vet inte heller att det de söker inte är något permanent tillstånd, utan något som man då och då råkar in i. Det är det som är glimtar av lycka. Och dessa glimtar färgar av sig på allt annat, så de är värdefulla hur korta de än är.
Värdet hänger ihop med att jag är levande i livet, att jag har ett liv som börjar någonstans och som bara går åt ett håll och som upphör. När jag dör finns inte det värdet längre. Men det betyder ju inte att jag själv inte finns: det som har samlats ihop och blivit jag och fått erfarenhet återgår ju och finns som information i atmosfären. Och det finns sen andra människor som suger upp, eftersom vi har den paradoxala egenskapen att vi både är fulländade och ofullständiga. Den dödliga delen av oss gör det möjligt för atmosfären att utvecklas. Atmosfären kan inte förändras om det inte finns någonting som är levande och som föds och dör. Och det är detta som ger livet värde: att vi förändrar atmosfären. Varje liv som levs, även ett aborterat fosters, påverkar atmosfären och tillför någonting till den. Och detta är något man gör antingen man vill eller ej, och det har ingenting att göra med hur elak eller god man är.
Därmed åligger det oss att aldrig döma och fördöma andra människor. Att hindra det som är destruktivt är okej, men att straffa andra är som att göra sig till Gud, och det går inte.
Jag tycker det är roligt att räkna ut vad som kan vara skadligt och vad som inte är det. Över tid blir det synligt i resultatet. Detta avgjorde att jag slutade röka, att jag slutade dricka koffeinkaffe och slutade äta köpta sötsaker, annat än någon gång när jag blir bjuden. Jag hamnar så lätt i begär, och då ockuperas hela mitt inre av det, och jag blir styrd av det, och skärmar av levandet.
Jag har lärt mig så mycket om hur vi fungerar som människor och jag övar mig i att leva och praktisera det, att ändra om det inte fungerar och lära nytt när det kommer något som jag inte förstår. Jag hittar sådant som är naturligt, sådant som finns när inget annat finns, och jag ser när det är försatt ur spel.
Jag ser ofta vad andra är omedvetna om, nämligen hur vi fungerar naturligt. Och jag ser hur detta fungerar i den vanliga världen. En människa som inte har kontakt med det naturliga inom sig möter en annan människa som inte heller har kontakt med det naturliga. Båda blir missnöjda. Den ena kritiserar den andra, men inte på något sätt som den andra kan ha nytta av – eftersom hon inte har kontakt med det naturliga – utan bara för att hon är missnöjd och vill klaga. Den andra gör likadant. Min vanligaste syssla inom mig är då att räkna ut, och pröva framför spegeln, på hur många olika sätt jag kan framföra det naturliga, och på vilka sätt som jag till de missnöjda kan framföra den felaktiga utgångspunkten i deras sätt att uppfatta verkligheten utan att jag själv hamnar i samma fälla. Det jag ger är kritik, men på ett sådant sätt att den omformas till ett verktyg för den som får kritiken. På så sätt kan jag ibland med bara ett ord få dem att lösa upp frustration och missnöje.
Jag leker med ord och betydelse. Ord är mina lekredskap och de berikar mitt liv mycket. Jag är noga med ord, och det är sällan jag säger saker på rutin. Jag står inför en människa och fångar upp någon vetskap i atmosfären om den människan, jag leker med den och sätter ett ord på den. Till exempel “makt”. Han använder makt i stället för intimitet. Skulle jag säga det ordet direkt till honom skulle det inte få någon betydelse för honom.
Men jag häller ordet i en tratt som går ner i mitt huvud, tillsammans med allt jag vet om fenomenet makt. Då får det en annan form, och det kommer ut ur min mun. Då är det förminskat till bara ett ord och har blivit mycket mindre än när det svävade fritt. Men när jag sagt ordet på det viset, tillsammans med allt jag vet om makt, så återgår det till vetskap och blir lika stort som det var från början. Och då hör han allt det och det får en betydelse för honom och kan bli till ett redskap för honom.
På så sätt använder jag inte ordet “makt” på slentrian, utan varje gång jag använder det ordet, eller varje annat ord, är det nytt för mig, och då blir det en levande kraft, ett levande väsen. Det är det jag tror att Johannes menade när han sa: “I begynnelsen var Ordet, och Ordet var hos Gud, och Ordet var Gud.”
Jag har lärt mig av alla mina fel och av andras också. Jag har lärt mig att återupprätta saker som blivit fel, det som går att återupprätta. Det andra har jag bara lärt mig av. Jag märker många tankefel hos mig själv och hos andra och jag gör det arbete som behövs för att bryta dem för att försöka att bli helt fri från värderingslåsningar inuti.
Som att min mor alltid sa: “Det kommer aldrig att bli någonting av dig.” Jag upprepade de orden för mig själv och det hindrade mig länge från att ens pröva om jag kunde klara en eller annan uppgift som någon föreslog mig. Men efter att Far hade sagt till henne: “Säg inte så. Du kan ju inte veta om det blir någonting av henne”, började jag fundera på vad det skulle kunna bli av mig och vad det inte skulle kunna bli av mig. På så sätt upphörde successivt min mors ord att ha makt över mig och på så sätt släppte den värderingslåsningen.
Jag kan inte leva i gamla upplevelser, jag kan inte ångra. Jag försonas med det som är och lär av det. Många är de som är upphängda i det som varit, andras fel, inte minst just mina, det jag har gjort, och de slutar att ta kontakt med mig, de är besvikna eller känner sig svikna. Jag kan förstå det. Jag vet att jag i min okunnighet emellanåt har regerat dumt och knäppt, inte fått till balansen, förståelsen och kunnat förhålla mig så att det har fungerat.
Det är livet och det har passerat och i vart fall har jag lärt en massa som berikat mig. Det är jag glad för. De som tar avstånd från mig får aldrig veta vad jag funnit ut utan de sitter fast i sin gamla föreställning om mig. Det är trist för den som fastnar, för det leder till bitterhet. Många väntar på upprättelse från mig, och de lär få vänta för jag har redan glömt att de finns.
Min far sa när jag var knäckt för att jag aldrig kunde låta bli att göra så att andra människor blev upprörda och tog avstånd: “Iris, alla har behov av varandra, det är inte bara du som har behov av andra, och alla kan inte hålla emot samtidigt så det kommer alltid att finnas någon som svarar an på dig, så fortsätt att leta även om det ser hopplöst ut.” Det har jag gjort och jag vet i dag att han hade rätt. Det går mycket av mitt privatliv ut på, att leta efter den som för tillfället är tillgänglig, och det är spännande.
Min trygghet finns också i att det finns en person som jag vet ovillkorligen alltid finns för mig och möter mig och det är Göran. Hans vänskap har varit den stabilaste bron som är där, som alltid funnits i det som varit turbo i mitt liv. Med honom har jag alltid kunnat prata eller komma och vara tyst hos, eller se en film tillsammans med eller sitta vid sidan av honom vid datorn eller dricka en kopp te. Han finns oftast inom mig som ett sällskap, och när jag träffade honom så försvann successivt den ensamhet inuti som hade oroat mig och som var obehaglig och som jag alltid tidigare hade haft.
Jag har också andra vänner, men de kommer och går i mitt liv, även om de är livslånga och hundra procent värdefulla. Det är som att Göran är innanför krampen och de andra vännerna är utanför krampen.
En gång drabbades jag av att jag märkte att Göran hade så mycket böcker och så många filmer, och jag frågade om han läst alla böckerna och sett alla filmerna. “Jaa”, sa han, “nästan alla.” Jag tänkte att det måste ju vara det bästa, för själv har jag läst ytterst lite och ofta fuskat mig igenom det mesta jag läst. Då sa han: “Titta på vad du gjort i stället under den tiden så kommer du inte att vara avundsjuk längre.” Det gjorde jag och då insåg jag att jämförelser är värdelösa, att de bara leder till underläge eller överläge, det som kallas högmod och fall. Då insåg jag och förstod att en dödsynd inte är något man gör mot andra utan mot sig själv, och det förlorar andra på också.
Genom min relation med Göran har jag förstått vad verklig vänskap är, att den är livslång och att den inte försvinner bara för att man gör fel, trasslar, inte förstår hur ofta eller hur man ska vara i kontakt. Verklig vänskap finns och det finns ingen tid emellan, hur mycket mellantid det än varit. Jag har också förstått att det är det privataste som finns, och att det inte har någon mall. Ingen annan än man själv vet när det är en vänskap man har. Det kan också vara så att det bara är den ene som har vänskap till den andra, och det gör inget, det är bra det också, för det är en sådan rikedom att verkligen kunna veta att man har en person som är ens vän. Jag tror att vår vänskap är ömsesidig, jag vet att Göran uppskattar mig och jag tror att han vet. Han är sådan att man inte behöver säga så mycket, han förstår i alla fall. Han kan verkligen gå genom sina känslor på ett helt annat sätt än jag, fast jag vet att han också brottas med livet och allt annat.
Alla andra vänner som jag har finns också och jag spinner ett nätverk som lever och frodas. Det är mitt privatliv och det innehåller människor, människor, människor. Sen jag var tolv år och förstod till fullo att det mänskliga var något annat än ett djurliv, har jag ägnat mig åt att försöka begripa mig på det, och jag inser att ju mer jag förstår, desto mer vet jag att det finns massor som är oförstått och att det är en rikedom över alla gränser.
Jag ser också att det paradigmskifte som skett från industritänkande till kommunikationstänkande gör att tiden börjar komma ikapp mig. Ungdomar förstår på ett helt annat sätt än vuxna mitt sätt att uppfatta världen, och för dem finns inte upphängningen i att vilja bli något bättre än andra och rikare än andra. Det står inte särskilt högt i kurs. För dem handlar det om livskvalitet, det vill säga att ha inre tillfredsställelse.
I skolan i dag, och inom nästan varje institution, går man åt andra hållet: man vill att barn med störande beteende ska anpassas till normalbeteende i stället för att, när barnet inte kan uttrycka det verbalt, försöka förstå beteendet och vad det har för budskap. Om den som har ett störande beteende blir mött med nyfikenhet och intresse och om man samtalar med henne utan att själv ha en massa diagnoser och värderingar i vägen så kan den andre berätta vad det verkligen handlar om. Och då finns möjligheten till ett samarbete som ger henne möjlighet till lösning av sitt problem eller läkning eller utveckling. Där kan min vetskap komma till hjälp, framförallt genom handledning till dem som arbetar med andra människor och som är intresserade av sin egen personliga utveckling, i stället för att bli duktiga på att förändra och anpassa sina klienter enligt gängse professionella normer, vilket är att sätta plåster på en varböld.
Detta kommer min nästa bok att handla om.
Privat har jag ett tjugotal efterföljare som jag är mentor för. De hör av sig till mig när de behöver det. Vi träffas, vi talar i telefon, jag arrangerar kurser för att detta medvetande om det naturliga, det som gäller när inget annat gäller, inte ska falla i glömska, och de vet värdet så de tar vara på det medan jag finns.
Människor som möter mig i dag kan inte förstå att jag haft de problem jag haft. Man kan helt enkelt inte vara så välfungerande som jag är nu om man haft sådana problem som jag berättar att jag haft, menar man.
Jag har haft en sagolik tur i livet. Jag har blivit omhändertagen på precis det sätt som jag behövt. Det har gjort att jag kunnat helas i mina felande länkar, och jag har haft nog mycket kraft att gå igenom eller förbi alla hinder, alla väggar och återvändsgränder som kommit i min väg.
Det finns en underbar paradox i livet. Å ena sidan fattas något, å andra sidan tvingar det fram en rikedom som man inte skulle veta att den fanns om det som fattades inte hade fattats. Visst är livet märkligt och underligt och fantastiskt!
Vanliga frågor jag får om autism
Hur gör man som förälder när ens autistiska barn står inför något som det måste göra och som inte är förhandlingsbart, som att varje morgon gå till skolan? Hur gör man för att få med sig barnet utan att det upplever sig hotat?
Det viktigaste är att du försonas med situationen och skrotar alla förhoppningar om att det ska fungera “normalt”. När du klarat det och det inte längre står någon dröm i vägen mellan dig och barnet och i kommunikationen och när du kan ha fokus inuti dig själv, då kan du leka med tanken: “Hur ska jag göra i dag för att kunna vara nöjd hur det än går?” När du leker med den tanken inuti dig själv befriar du dig från tron att tiden är av betydelse. Och du kommer in i den lekfulla tanken att du har all tid i världen under de kommande fem minuterna.
I det finns friheten för barnet att bara bli närvarande i att resa sig upp, ta på sig ytterkläderna, följa med ut till bilen. Och så länge som barnet upplever att du har all tid i världen och är nöjd och tillfreds inuti dig själv finns det ingenting för barnet att kämpa emot. Och då finns den möjligheten för barnet att oreflekterat och nöjt kunna följa med i det som händer. Då behöver barnet inte anpassa sig utan gör bara det den vuxne vill för att det är det enda som finns.
För min egen del var det så att när de vuxna i min omgivning kom till det läget inom sig att de bara var i den dagliga rutinen, utan laddning och utan att ställa krav på mig, då kunde jag lätt foga in mig i det som skulle hända. Det svåra för den vuxne var att hålla tungan rätt i mun och inte rusa i väg och tänka på resultatet i förväg, för så fort den vuxne förlorade sin närvaro i situationen opponerade sig hela kroppen och då var jag tvungen att protestera, sega eller fastna i något.
Vad ska man göra med alla tvångsbeteenden som barn med autism får?
Tvånget kommer när barnet får ett behov som det inte kan tolka. Det som händer då är att barnet i stället för att följa behovet kastar sig in i något som är tryggt för att det är känt och som går att upprepa. Från barnets sida är detta en kommunikation som säger: “Jag har ett behov.” Barnet säger inte vad det har för behov för det vet det inte, utan bara “Jag har ett behov”. Och för att barnet då ska komma ur tvången gäller det för dig att känna igen situationen och tänka: “Nu har jag att här och nu fundera på vad kan det vara för behov som barnet har.” Och bara att du tänker den tanken och är här och nu gör ofta att tvånget släpper hos barnet, och sen handlar det om att du som vuxen gissar vilket behov det handlar om.
Och när tvånget släpper och du bara är närvarande i situationen, kan det hända att barnet blir medvetet om sitt behov, eller åtminstone att det så att säga kommer ut i atmosfären. Och om du då är närvarande i nyfikenhet eller undran får du ofta en glimt av vilket behov det handlar om. Och då gäller det att du inte missar den glimten utan stannar kvar i den och att du tillsammans med barnet leker med din aning eller ditt infall. Och oftast är det då rätt även om du aldrig hade kunnat tänka ut vad det var.
Det kan vara så enkelt som att barnet är för varmt men inte självt kommer på att det kan ta av sig tröjan. Det bara känner överhettningen och vill bli av med den, men den känslan leder inte till en association till att ta av sig tröjan. Men om du gör dig närvarande här och nu och gör dig nyfiken kan det hända att du plötsligt ser: “Ja men du har ju så mycket kläder på dig. Det är bäst att vi tar av dig en tröja.”
Ibland uppstår ett tvångsbeteende när barnet inte känner sin kropp och bara känner intighet. Vad barnet behöver då är att du brottas med det, lägger ner det på golvet och rullar runt, att du rör vid barnet, håller i, håller om, men utan att hoppas på att du nu ska få en kram, för då blir det bara ett utbrott, det går inte. Eller också kan du börja sjunga.
När vi som har autism upplever att det inte finns någon gräns för oss själva utlöses ångest om inte någon börjar styra och ställa med oss. Då släpper låsningen och det blir behagligt igen.
Varför är det så omöjligt för en autistisk person att kommunicera och svara på ett vanligt sätt?
Skälet är att barnet inte vet att det finns något annat sätt att vara på än som det är. Barnet befinner sig i ett främmande land där det inte förstår det språk som alla andra talar. Det betraktar världen enbart som ting som omger det och som inte har med barnet självt att göra.
När jag var tio år och såg att en person kunde säga någonting som en annan person kunde förstå och att den andre kunde svara någonting som den förste i sin tur förstod, då upptäckte jag en annan verklighet, som jag inte hade vetat fanns. När jag fick se att den fanns hade jag ingen aning om hur det gick till att få ett sådant möte med en annan människa. Det jag gjorde då, när jag övade, var att titta på mig själv i spegeln tills jag såg mig själv, till dess att det tillstånd jag var i förändrades till ett möte med mig själv; utseendet försvann, det jag tittade på försvann och det var som att det var något fullständigt annorlunda mellan mig själv och spegelbilden. Och då ändrade sig hela min syn på mig själv. Till en början varade detta bara en kort stund och sen återgick jag till mitt vanliga synsätt. Men nu visste jag att den andra verkligheten fanns, och jag kunde se att vuxna befann sig i den nästan hela tiden. Och jag upptäckte att jag alltid varit avskild. Men när jag var i det andra tillståndet, i den riktiga världen, var jag inte längre avskild från mig själv och från andra.
Det barn som har den här kommunikationsavstängningskrampen utvecklar inte den naturliga kommunikationen, utan de kompenserar den på sitt eget sätt. Det visar sig att de flesta sådana barn får liknande sätt att uttrycka sig på, att detta är kommunikation, men att den inte är helt lätt för omgivningen att förstå. Men om omgivningen ställer in sig på att det är kommunikation finns möjligheten till förståelse och samklang.
Vad kan man då göra som förälder för att få kommunikation med sitt autistiska barn?
Problemet för de flesta människor är att de vill att den andra ska anpassa sig och kommunicera på deras sätt, och det är en omöjlighet för ett autistiskt barn. Det har inte den känslosfär som behövs för att kunna kommunicera på någon annans villkor, och därmed blir kommunikationen ensidig. Om du inser detta öppnar du dig för möjligheter till verklig kommunikation och utveckling, både för barnet och för dig själv.
Förutsättningen för den naturliga utvecklingen av kommunikation för det autistiska barnet är de korta ögonblick då det för en tusendels sekund hamnar i ett möte med dig eller någon annan person. I det mötet präglas barnet av den andres kommunikation. Och därför blir barnens utveckling så ryckig, eftersom de under huvuddelen av tiden inte har något verkligt möte med någon annan.
Svårigheten för dig är att det är så svårt att ständigt vara helt närvarande, eftersom du reagerar på alla avvisningar från barnet.
Vad ska jag då göra som vuxen för att inte låta mig hejdas i kommunikationen med barnet genom att jag själv känner mig avvisad?
För det första är det viktigt att du blir medveten om vad du själv gör. Att du medger smärtan du känner när du ställer in dig på att möta barnet och som uppstår för att du har erfarenheten av hur det känns att bli avvisad. Det är viktigt att du bestämmer dig för att den smärtan är ofarlig: “Den gör ont och den är otrevlig, men den är ofarlig, så jag kan gott stå ut med den.” Det är viktigt att du gör dig fri från alla föreställningar om att det inte får kännas så, och att det inte får vara så att barnet avvisar dig.
När du känner av den smärtan, när du medger för dig själv att den finns, är du i en form av öppenhet inom dig själv, och du är sårbar, och där finns det mötet med dig själv som kan göra att barnet får ett ögonblick av möte med dig.
För det andra ska du försöka se det som en utmaning för dig själv, och komma ihåg att i nittiosju fall av hundra blir det inget möte. Det är bara så det är, och det behöver du inte lägga någon värdering på. Och ställ på förhand in dig på att det inte spelar någon roll om det blir något möte eller ej, utan låt det vara fritt, så att det varken blir lyckat eller misslyckat, varken bättre eller sämre: “Jag ställer mig till förfogande för ett möte, och det får bli som det blir.” Se till att du inte försöker styra vad som ska hända, för minsta lilla styrning omöjliggör mötet.
För det tredje handlar det om att du inser att du är privilegierad över att få möjligheten att bli ställd mot väggen och att saker blir ställda på sin spets så tydligt att du blir fullständigt medveten om dina egna upphängningar och ritualer och rutiner och att du får en stimulans till en medvetenhet om dig själv som livet annars nästan aldrig tvingar en till. Enligt expertis är detta den bästa stimulans man kan få för att hjärnan inte ska bli senil.
När du kan uppskatta din egen situation med kommunikationssvårigheter så spirar en glädje inom dig och det finns ingenting som i så hög grad som detta minskar depressivitet och befrämjar kroppsglädje som detta.
Detta var i hög grad hemligheten med min pappas inställning, att han inte kunde tänka sig att leva ett bättre liv än att vara behövd och att det fanns utmaningar i det. Att han tvingades att hitta på en massa för att saker och ting skulle gå att genomföra.
Hur gör man för att ett autistiskt barn ska bli självständigt? Finns det några metoder?
Det finns ett feltänkande i det här med självständighet. När man är autistisk är man fullständigt självständig. Man är helt egen, men man har ingen självbevarelse. Den är inte utvecklad. När du som förälder tänker på att barnet ska bli “självständigt” tänker du på att han eller hon ska klara av att tvätta sig, städa och diska, eller med andra ord att klara ADL (Activities of Daily Living). Och att utveckla det är det svåraste som finns för en person som inte kan präglas av vad andra människor gör, som inte kan ta över det eller känslomässigt härma det.
Vi som är autistiska lider inte av att vi inte är självständiga på det sätt som normala skulle lida av att vara beroende av andra. För oss som är autistiska är det just det beroendet av andra som kompenserar den ickekommunikation vi har. För det innebär att andra gör någonting med oss och för oss och tillsammans med oss. Och det är den enda sortens gemenskap som vi ingår i, vi som är autistiska. För oss finns det ingen riktning eller ambition att ta över detta för att bli självständiga. Och där uppstår den här ojämna kampen där omgivningen vill få oss att bli välfungerande i det yttre, men att detta för oss bara skulle leda till en isolering i det inre.
Det är därför som detta kommer i fel ordning, att du försöker göra barnet ADL-välfungerande i hopp om att det ska bli självständigt och kommunicerande. Det är detta som är tankefelet. Först när en autistisk person lyckas få kommunikation med andra människor så att det uppstår en naturlig gemenskap, då först blir den personen intresserad av att ta hand om sig själv i vardagslivet.
Det går inte att försöka göra barnet välfungerande i det yttre och därefter vänta på att det ska uppstå kommunikation. Kommunikationen måste komma först, och först därefter kan den autistiska börja öva sig i att bli välfungerande i det yttre.
Detta brukar vara svårt för en förälder att ta till sig.
Vi som är autistiska kommer inte att vara mer välfungerande i det yttre än vad vår förmåga till kommunikation tillåter. Detta märks kanske tydligast på dem som har Aspergers syndrom, som är en lindrig form av autism. De kan vara fullkomligt medvetna om vad som behövs i det yttre men likväl inte få till det med rutiner och ritualer i vardagen, utan oftast behöver de hjälp med städning, kläder och annat sådant.
Vi lär oss ju så småningom att kommunicera med vårt barn, men sen kommer vi i situationer med andra människor, och då uppstår de stora problemen som vi så sällan vet vad vi ska göra med. Till exempel: vi vet vad vi måste arrangera kring vårt barn för att det ska kunna leka och vara förnöjt och ha det bra. Men sen ska vi lämna det på dagis och då brukar vi ofta förklara för dagispersonalen vad de ska göra, och de blir ofta arga, för de är experter och vet själva vad de ska göra. Och sen ser vi hur barnet får utbrott och går tillbaka i utvecklingen. Hur hanterar vi det? Hur kan vi som föräldrar tala med dagispersonalen utan att de känner sig kränkta eller nedvärderade?
Det första är att förklara att det här är ett barn med ovanlig kommunikation. Försök förklara för personalen ungefär så här:
Det är viktigt att man tänker ungefär på samma sätt som när någon är blind eller döv eller lam, att man bara tänker praktiskt: det här barnet behöver ett speciellt arrangemang för att det har detta funktionshinder.
Försök att tala med personalen om detta tills den släpper sina försök att normalisera barnet. Problemet för barnet självt är inte att det inte är i gemenskap med alla de andra på dagiset, barnen och personalen, utan problemet är att det inte kan kommunicera med de andra. Därför går det inte att bara ta med barnet i gruppen, utan barnet behöver en bro. Och den bron är individuell. Där behöver personalen få all information från föräldrarna om precis just det här barnets olika egenheter och beteenden och vad de betyder.
Om dagispersonalen kan lyssna på detta och verkligen lära av detta kommer barnet att hos personalen känna igen det från sina föräldrar, och då får det en verklig möjlighet att delta i gruppen.
Om detta går bra, hur gör man då när man till exempel kommer in i en affär och barnet försöker orientera sig på sitt sätt och omgivningen blir störd av det?
Det som jag var med om många gånger när min pappa kom in med mig i olika sammanhang och folk inte kände till att jag hade de beteenden jag hade var att han snabbt upplyste dem om det: “Jag har med mig ett barn som har lite ovanligt beteende. Men det är fullständigt ofarligt. Det är bara att ignorera det så går det över om en liten stund.”
Det som utlöser de värsta beteendena hos autistiska barn är just att andra människor blir rädda för ett ovanligt beteende och reagerar med att vilja fostra eller mästra barnet eller göra någonting med det. Det gör att barnet antingen blir förtjust och beter sig ännu värre för att få ännu mer uppmärksamhet, eller också blir han eller hon rädd eller krampartad och får fler negativa beteenden. Jag brukar kalla detta för Spill-inte-på-duken-syndromet. När man har med barn att göra, vilka barn som helst, och de får lov att vara i sig själva utan att vara rädda och ängsliga beter de sig ofta välartat och klarar av saker galant. Men i det ögonblick någon person säger: “Spill inte på duken” kommer en slags stirrighet eller spänning över barnet och då blir benägenheten att spilla åttio gånger större. Den situationen utsätts vi som är autistiska alltför ofta för. Och det leder alltför ofta till att vårt beteende är sämre än vad det hade kunnat vara.
Som förälder är det viktigt att du säger till dig själv: “Det är ingen idé att jag är ängslig eller orolig för att det ska uppstå en sådan här situation, utan jag räknar med att det verkligen händer. Troligen uppstår det en situation som liknar tidigare situationer. Eller också uppstår en fullständigt ny situation. I vilket fall som helst gör jag en ny erfarenhet i konsten att tackla omöjliga situationer med ett ovanligt barn. Dessutom ser jag det själv som en utmaning, ser det som något kul, ser det som något som även andra inblandade kan ha nytta av. Även om de inte tycker det just nu, så vet jag att det är så.”
De ryska föräldrar som jag har arbetat med under många år säger att det som är ovärderligt för deras del är att de brukar träffas en gång i månaden och ta upp alla dessa fullständigt omöjliga situationer de har varit med om med sina barn ute i samhället. De ägnar sig åt att berätta för varandra och verkligen leva ut all den dramatik som de har varit inblandade i. Det har gjort att de har lärt sig både av egna och andras situationer och därmed tacklar de nästan allt de hamnar i.
Så jag rekommenderar att föräldrar med ovanliga barn bildar ett nätverk kring fyra till sex barn där man träffas regelbundet.
Hur tänker man omkring skolan?
När man har kommit så långt att det inte längre är något problem att ta barnet hemifrån och ta det till skolan och att det går bra att överlämna det till läraren och det går bra med lärare och elever, då kommer det svåra problemet. Vi som har kommunikationssvårigheter, vi kan inte anpassa oss, det går inte. Vi kan inte lära på det traditionella sättet. Vi kan vara hur intelligenta som helst, men vi kan ändå inte använda den intelligensen på ett traditionellt sätt.
Det som du som förälder behöver veta är att de flesta barn med autism inte har något problem med att lära sig det som lärs ut i en skola. Däremot kan vi inte ge respons och tala om vad vi kan på det sätt som det har blivit utlärt. Om du som förälder törs lita på att ditt barn är fullständigt förmöget att lära sig det som skolan har att lära ut utan att du för den skull behöver ha bevis så har ditt barn det väldigt bra i en helt vanlig skola.
I dag finns det något som heter facilitated communication och med den metoden har vuxna med autism lärt sig att uttrycka sig och att kommunicera, och då har de berättat att de varit väldigt ledsna för att de som barn inte fick gå i vanlig skola utan i hjälpklass, ofta tillsammans med utvecklingsstörda. Där fick de bara lära sig det allra mest grundläggande på en enkel nivå, och de tycker att de inte har fått någon allmänbildning. De tycker att de bara har fått hålla på att öva sig för att deras kropp skulle uttrycka någonting som de själva visste att de kunde, men som de inte kunde uttrycka.
Därför gäller detsamma som när du sätter ditt barn på dagis, att du som förälder hjälper lärarna att förstå att de inte ska underskatta intelligensen som är som hos alla andra barn, men att skillnaden är att just det här barnet inte kan kommunicera. Under hela skolpliktstiden är det viktigt att du själv ständigt gör dig medveten om hur den normala utvecklingen ser ut så att du sätter barnet i situationer där det får samma erfarenheter som alla barn i den åldern, men att du inte förväntar dig att det ska leda till att barnet ska lära sig fungera i de situationerna. Men det är oerhört viktigt att barnet får erfarenhet av sådana situationer. För i samma ögonblick som det finns möjlighet så kommer barnet att tillämpa den kunskap det har fått, även om det kan dröja många år innan det händer.
Det som du som förälder också måste skrota är förhoppningen om att barnet ska bli någonting och i stället lära dig att se att barnet är den person det är och att se efter hur mycket hjälp barnet behöver. Vi som har kommunikationssvårigheter behöver förlängda armar, vi behöver alltid hjälp med det vi inte själva kan. Och detta är inte att skämma bort oss utan detta är en nödvändighet. Nästan alla föräldrar har dåligt samvete för att de tror att de skämmer bort sina barn, men så är inte fallet.
Hur tacklar man som förälder att ett barn blir tonåring och börjar intressera sig för motsatta könet?
Det är viktigt att komma ihåg att just den fysiska och den sexuella utvecklingen ofta inte är det minsta störd hur störd man än är för övrigt. Längtan efter en partner och saknaden över att inte ha en partner och ovetskapen om hur man ska hantera sina sexuella känslor gör att det finns ett stort fält som är väldigt viktigt för föräldrarna att tänka igenom.
Först måste du då gå tillbaka och komma ihåg hur det var för dig själv när du kom in i puberteten och tills du blev vuxen och fick ordning på allt det där. Just att flytta tillbaka in i sig själv, till sin egen erfarenhet, gör att det inte hamnar en massa värderingar mellan dig som förälder och ditt autistiska barn. Varje gång du vill att barnet ska ändra ett beteende som är oacceptabelt i samhället är just det här så viktigt. Det går inte att moralisera, utan det handlar om att ge väldigt klara direktiv om hur och var den här unga människan får lov att använda sin sexualitet.
Hur man uppvaktar och visar intresse för det motsatta könet är någonting som barnet behöver lära sig väldigt konkret. Här är ett exempel. Hur mycket känsla man än får för en annan person så handlar det om att sträcka fram handen och hälsa artigt och inte bry sig om alla de känslor man får på insidan. Och att man talar om att man vill krama en annan människa och ger den personen utrymme att komma en till mötes eller avstå. Man talar om att man vill kramas och sen stannar man till och gör ingenting utan sen är det den andre som ska göra någonting.
Hela den här parrelationsutvecklingen behöver ske i väldigt små steg och du måste lära ditt barn på ett väldigt konkret och ingående sätt. Detta är någonting som vi med autism har förmågan att lära oss därför att där finns en sådan stark motivering. Och tänk på att det är viktigt att du som förälder inte förspiller den tiden och försöker ta dig förbi det obehagliga. Utan använd den tiden väl när barnet nu är så motiverat.
Sen kommer en period då tonåringen får ett väldigt behov av att frigöra sig från sina förlängda armar. Det spelar faktiskt ingen roll hur lite eller hur mycket barnet faktiskt kan. Det får ändå ett våldsamt behov av att göra sig fritt från alla dem som inkräktar och framförallt från dem som står för det gamla. Detta har två orsaker: den ena att barnet självt hela tiden av omgivningen dras bakåt och inte kommer ur det gamla. Den andra att de som kan alla rutiner och ritualer och vet precis hur de ska göra som ens förlängda armar, de ser inte det nya, de ser inte skillnaden.
Båda dessa faktorer blir väldigt stora hinder för tonåringens utveckling. Just vid en tidpunkt då den här frigörelsen blir aktuell är det bra att hitta ett helt nytt ställe både att bo på och leva på, alltifrån internatskola till kommunalt fristående boende eller någon form av kollektiv eller folkhögskola. Det behövs en miljö där barnet har kvar föräldrakontakten och kan komma hem men att han eller hon ger sig i väg från den kontakten och har en annan värld parallellt med hemvärlden.
Det är så oerhört viktigt att inte värdera den frigörelsen utifrån funktionshindret utan utifrån det naturliga i att vilja bli vuxen, vilja bli stor.
Detta är en av de mest centrala frågorna som jag ofta får.
Varför är det så svårt att finna sig i att ens barn inte är som andra? Varför känns det svårare att ha ett barn som är autistiskt än ett barn som är blint eller dövt eller förlamat?
Om ett barn är tydligt utvecklingsstört, är förlamat eller har någon annan form av fysiskt synligt handikapp så är detta något som föräldrarna förr eller senare finner sig i, det är naturens sätt och inget att göra åt. Man inser att detta får man leva med, och man får hitta ett bra sätt att hantera det.
Men det autistiska barnet leker hela tiden kurragömma. I vissa funktioner fungerar det helt adekvat och i andra fungerar det fullständigt inadekvat. Denna katt-och-råttalek brukar föräldrarna uppleva som mycket frustrerande.
Ett annat skäl är att ett autistiskt barn den ena dagen kan någonting lika självklart som om det hade gjort det i hela sitt liv, men nästa dag är den kunskapen fullständigt borta.
I föräldrarnas huvud går inte det ihop, och det här ojämna beteendet håller hela tiden liv i föräldrarnas förhoppningar om att det ska gå att få barnet att fungera normalt. Och de kan också få för sig att det från barnets sida är frågan om trots eller en strategi för att vara elak eller ställa till med någonting.
Ett autistiskt barn gäckar hela tiden det förväntade, det naturliga. Det naturliga är att vara i gemenskap och det är inte ett sådant barn. Det autistiska barnet gäckar därmed också ömsesidighet, att all relation är att ge och ta. Det autistiska barnet är antingen i ingenting eller också i att enbart ta. Det ger inte.
Föräldrarnas hopp om att barnet ska fungera naturligt gäckas ständigt. Hela tiden pendlar föräldern mellan hopp och förtvivlan. Men det blir aldrig någon ordning på det. Det som utmärker autismen är kommunikationsavstängningskrampen med växlingen mellan att fungera mycket bra och att inte fungera alls.
Den som lever med en människa med autism behöver skrota sina förväntningar och behöver i stället lära sig att ständigt fråga sig själv: “Vad är det som gäller nu?”
Varför får autistiska barn så mycket utbrott? Hur ska man som vuxen hantera dessa utbrott?
Ett av skälen till att ett autistiskt barn ofta får utbrott är att det inte har en upplevelse av att kroppen och det självt är ett och detsamma, att kroppen har någon betydelse. Barnet ser hur andra människor fungerar i kommunikation och hur de tänker och känner och reagerar, därför att detta finns som information i atmosfären. Barnet tror att det självt kommunicerar på samma sätt som andra människor. Det upplever inte sina egna beteenden som ovanliga eller främmande eller destruktiva. Det är vant vid dem och därför blir barnet oerhört stört när omgivningen reagerar negativt på dess beteende i stället för på vad det försöker kommunicera. Då känner barnet sig oerhört överkört och oförstått.
Om barnet till exempel inte får knacka i bordet eller snurra runt, runt eller humma blir det stört, och då kommer krampen. Det är som om en vanlig människa frågar en annan om någonting och denne säger: “Låt bli att rynka pannan” i stället för att svara på frågan. Det autistiska barnet har ofta stort tålamod med sådan här förbikommunikation från vuxna men till slut brister det och då kommer utbrottet.
Barn med autism blir därmed väldigt ofta överkörda och oförstådda. De vuxna har dålig timing; saker och ting går för fort eller för långsamt. Frustrationen lagrar sig i kroppen hos barnet, precis som hos alla andra. Och när barnet så småningom kommer i en situation med ett verkligt möte får det genast en impuls att ladda ur sig all den upplagrade frustrationen, och då kommer den ofta ut i form av ett utbrott. Då gäller det för den vuxne att inte stoppa utbrottet eller manipulera bort det utan bara se till att barnet skyddas så att utbrottet inte skadar det.
Efter ett sådant hälsosamt utbrott är barnet mycket mer kommunikativt. Därför är det viktigt att föräldern gör ett uppehåll i sina egna sysslor när barnet får ett utbrott och bara är i möte med barnet för då får det en chans att befria sig från sin frustration och hela sig. Om du fortsätter med dina egna sysslor blir utbrottet inte färdigt och därmed inte helat, utan det finns rester kvar som måste få komma ut senare.
Ett annat skäl till utbrott är de situationer då barnet blir otryggt på grund av att den yttre verkligheten inte är trygg och välkänd. Det kan handla om för stora förändringar i rutiner och ritualer och att det dyker upp nya människor. Om den yttre verkligheten blir kaotiserad så att det inte går att orientera sig blir barnets möjlighet till inre rörelse så liten att ångesten kommer. Och då kommer impulserna till utbrott. Sådana utbrott ska bemötas helt annorlunda än den föregående formen av utbrott. Den vuxne behöver göra något så att att den yttre tryggheten återkommer. Det kan vara att stänga en dörr eller att ta fram ett mjukisdjur eller att sjunga en välbekant sång. Eller med andra ord att fokusera på någonting som kan bli en bro för barnet till en orientering i det yttre. Så fort den yttre tryggheten kommer lugnar sig utbrottet.
Men om man inte vet vad utbrottet beror på? Vad ska man då göra?
Det är viktigt att du inte börjar styra och ställa med barnet. Gör ingenting alls, utan stanna bara upp och betrakta barnet. Se först efter om det gör någonting som är livsfarligt för i så fall måste du naturligtvis ingripa direkt. Men om det inte är livsfarligt har du god tid på dig att fundera igenom vad du själv får för intuitiva impulser. Oftast är det så att när barnet har ett utbrott så finns det information om vad det behöver just då, och då gäller det för dig som förälder att läsa av det.
Om du tar det lugnt och bara betraktar barnet kommer det att inom dig dyka upp idéer om vad barnet behöver just nu. Kanske att du bara ska vara närvarande. Kanske att du bara ska lägga din hand på barnets. Eller att du ska prata lugnt om vardagliga saker, eller om den dag som ska komma. Eller att du ska beskriva för barnet vad du tror har hänt: “Ibland har man ilska inom sig och den vill komma ut”, eller “Ibland blir man väldigt ledsen över någonting.” Och när du säger det ska du tillåta dig att låta ditt medvetande och din egen kropp känna av hur det är att vara arg eller ledsen eller glad, så att din känsla på något sätt kommer ut ur dig själv och ut i atmosfären, förhoppningsvis något av den känsla som barnet har och som det kan fånga upp.
Då ändrar sig ofta själva utbrottet. Det avtar och barnet hamnar i sin känsla i stället för att vara i utbrottet. Det autistiska barnet är i viss mån som ett spädbarn. Det skriker när något känns fel, men det vet inte vad det är som är fel. Genom att du talar om vilken känsla det kan vara som finns inom barnet och som har utlöst utbrottet kan du hjälpa barnet att hitta fram till den känslan, och då försvinner behovet av själva utbrottet och barnet hamnar i känslan i stället, och därmed i kommunikation.
Hur gör man då om utbrottet kommer i affären där allting är annorlunda och oförutsägbart och där man måste se till att barnet inte stjäl eller förstör någonting?
Det första är att man när man går in i affären bestämmer sig: “Okej, det får gå som det går.” Om man hoppas att det ska gå bra så går det inte bra. För det hoppet förstör den yttre tryggheten för barnet. Men om man har inställningen att det får gå som det går kan man släppa barnet och låta det orientera sig självt, pilla på saker, lukta på dem, känna och vända på dem. För det mesta blir ingenting förstört. Barnet gör detta för att bygga upp tryggheten i en ny och främmande värld. Om du ger dig tid nog att betrakta detta utan att göra någonting märker du när barnet är färdigt med det, och sen kan ni handla under lugna former. Det är den timingen som är viktig.
Men om de här utbrotten kommer i kassan, vad ska jag då göra?
Utbrotten vid kassan kommer av flera orsaker. En är att de vuxna runt omkring blir spända, observanta och avståndstagande, och då blir den yttre miljön otrygg. Föräldern är redan inställd på att det ska komma ett utbrott, vilket avslöjar att hon hade ett hopp om att det skulle gå bra den här gången. Och det hoppet är den utlösande faktorn. Därför är det viktigt att du hela tiden håller kvar inställningen att det får gå som det går. Då är du i den närvaron som gör det möjligt att påverka atmosfären runt barnet så att det minimerar behovet av ett utbrott.
En annan orsak till ett utbrott vid kassan är att när man varit i en affär en stund har barnet hunnit orientera sig och skaffat sig lite trygghet. När det är dags att gå ut ur affären och barnet märker det känns det obehagligt för att en ny förändring förestår, och utbrottet blir en protest mot att nu när jag äntligen är hemma här så ska vi gå ut igen.
Det är ett problem för barnet att gå in i affären för att orientera sig och det är ett problem att lämna affären. Men det är viktigt att veta att detta inte får göra att du inte tar med dig barnet till affären. För barnet har stor nytta av att göra detta: att gå in i något främmande, orientera sig, bryta upp från det kända och ge sig ut igen. Väldigt ofta är det för fattigt med förändringar för autistiska personer, för att föräldrarna tycker att det är besvärligt att förändringar leder till utbrott. Men barnet självt lider inte av det.
Hur ska jag få mitt autistiska barn att klara toaletten? Det går bra att bajsa för det har vi rutin på. När vi har ätit frukost sätter jag honom på toaletten och så får han sitta där tills han har gjort vad han ska. Men kissandet är mycket svårare eftersom det behövs flera gånger om dagen. Det går inte att sätta barnet på toaletten och säga: “Kissa nu.” Hur får man till att han själv känner att han behöver gå på toaletten?
Denna omognad ligger på ungefär samma nivå som för ett barn som är mellan ett och två år gammalt. Det som det autistiska barnet behöver är mycket taktil stimulering. Berör barnet över hela kroppen och dra i armar och ben och böj och sträck ut dem på ett behagligt sätt. Ju mer du jobbar med detta, desto lättare har kroppen att mogna i den här funktionen. Det går bra att påbörja sådan taktil stimulering om barnet är under 15 år. Om du gör denna behagliga kroppsstimulering flera gånger om dagen leder det till en stimulering av signalerna för kiss- och bajsbehov.
Det som är viktigt att komma ihåg är att detta inte är en pedagogisk fråga. Det är inte en beteendemodifikation som behövs. Utan det är just den känslomässiga stimuleringen i kroppen som leder till mognad.
Finns det något sätt jag kan hjälpa mitt barn så att han börjar prata? Jag vet att han förstår allting och att han egentligen kan prata, men det är som att det inte blir av att han gör det.
Väldigt ofta handlar detta att ett barn inte pratar om att det inte går någon impuls mellan medvetandet och talorganet. Det du kan göra är att du sätter barnet i ditt knä och trycker din kind mot barnets, och så tittar ni på samma sak, till exempel en bild med en sol. Du säger: “Soooooolen. Sooooolenn lyyyyyser. Oooooooo, vaaaaacker sooool.” Om du själv gör dig medveten om koppling mellan medvetandet och talorganet kan det ge en impuls till barnet att självt göra den kopplingen. Hos vissa barn finns inte förutsättningarna för en sådan koppling men hos andra finns de och det är dessa sistnämnda som kan stimuleras till att börja prata.

