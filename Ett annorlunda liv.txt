Barndomen

Livet är föränderligt och ändligt och rörligt och därmed ofullständigt. Det innebär att mycket i livet är oförutsägbart och mycket blir fel – ungefär hälften – men det kommer ändå att vara mycket som är underbart och lyckligt. Konsten är att förstå och försonas med fel och brister, att bli medveten och utvecklas och att lära sig av alla fel, både dem man kan reparera och dem som man ovillkorligen har att leva med.
Min väg till vuxenlivet var en studie i konsten att förstå. På grund av mitt kommunikationshandikapp var jag ofödd i mitt medvetande på ett annat sätt än mina jämnåriga kamrater. De visste en massa genom den prägling de varit med om i livet, det som deras känslor bjöd på. De hade fångat upp vad som gällde och vad som inte gällde, hur man skulle uppföra sig, vilka konsekvenser det fick när man bröt mot oskrivna lagar. De hade en anpassningsförmåga som gjorde att de kunde göra som andra ville, och sedan rycka på axlarna och strunta i det så fort ingen övervakade dem. De brydde sig inte om konsekvenser och tog de straff som blev följden när de bröt mot normer, som till exempel att säga tack för maten eller var så god när man bjöd på något.
Jag bara gav och tog utan minsta känsla av att vara i kontakt med andra. Jag hade ingen känsla för om något var mitt eller någon annans utan bara om det faktiskt fanns tillgängligt, och om jag behövde det tog jag det och använde det.
När någon frågade mig om de fick låna något förstod jag inte vad de menade, jag förstod inte vad låna var.
Det fanns några få saker som var betydelsefulla för mig, som på ett sätt blev en del av mig själv och som man inte fick ta ifrån mig. Det var i stort sett det enda materiella som inte var likgiltigt. Det kunde vara något som hade en viss färg eller lukt eller som var av något speciellt material. Jag minns att det fanns en grå- och rosarutig klänning som jag älskade. Färgerna, mjuk, mjuk bomull, lukten. Den kunde jag sitta med i händerna, lukta på, gnida mot kinden, och vara i den och med den. När mor skulle klä på mig klänningen ville jag ha den ut och in med färgerna inåt, och dessutom bak och fram så att knapparna kom på ryggen och kragen under hakan så att jag kunde snusa på den. Mor blev galen och jag fick inte ha den på mig, bara gå omkring och hålla i den.
När någon tog den ifrån mig blev min värld svart en stund, men jag har inget långsiktigt känslominne, så efter en stunds reaktion med skrik eller utbrott var relationen till klänningen borta och då betydde den ingenting för mig längre. Betydelsen kunde komma tillbaka om jag fick någon sinnesupplevelse igen, men om jag inte fick det, om klänningen blev tvättad så att lukten försvann eller den blev hård av vattnet då … borta. Om den fick ligga kunde jag någon gång associera till tidigare upplevelser, plocka hit dem här och nu och gå omkring och hålla i klänningen tills den fick tillbaka lukt och mjukhet, och då blev den betydelsefull igen.
Det handlade inte om ägande, om mitt och ditt, eller om att jag skulle ge eller ta emot, säga var så god eller tack. Mor fick mig till att göra så då och då men hon kunde inte förstå varför jag inte kunde lära in det, och när jag som nio-, tioåring inte fattade dessa som hon menade fullständigt självklara saker, ansåg hon att jag var utvecklingsstörd. Diagnosen autism användes för första gången i historien bara några år innan jag föddes, och när jag var barn var det ingen hos oss som hade hört talas om den, och autistiska barn bedömdes felaktigt som utvecklingsstörda.
Min okunnighet om livet ledde till att det mesta jag gjorde blev fel. Min far förstod det och såg till att någon passade på mig så att jag inte skulle bli utnyttjad. Han försökte hela tiden berätta för mig hur livet fungerade, och jag fick sakta men säkert en medvetenhet om hur man lever i gemensamhet, vad som är godkänt, vad som är hyckleri, vad som är underkänt och leder till dömande och fördömande och straffande.
Om jag skrattade högt och ljudligt när någon misslyckades och blev ledsen och omgivningen blev pinsamt berörd, vändes det till att det var mitt fel att den personen gjorde sitt misstag. En gång när min ena farbror reste sig upp för att gå ut med skulehinken (avfallshinken till grisarna) var han kladdig i ena handen eftersom han ätit en fet flottring. Jag såg redan när han tog hinken att den inte skulle stanna kvar i handen. Just då hoppade katten ner för att få slicka hans fingrar. Det såg ut som om han dansade balett när han gjorde en piruett och hinken full med skal och potatisvatten fick fart och gled iväg. Han halkade på mattan och föll handlöst och med hela innehållet över sig. Min munterhet började redan när jag såg den flottiga handen som tog hinken, och när katten gjorde sin manöver var hela atmosfären fylld med sprakande ilskeljusfärg och jag bröt ut i ett skratt som det gladautistiska barn jag var.
Alla fördömde mig för att jag betedde mig ohyfsat i stället för att ge medkänsla och förståelse till den som misslyckats för att livet är ofullständigt. Vissa saker kan misslyckas, och det är inte så farligt utan det går att få erfarenheter ur misslyckandet.
Efteråt sa min far:
”Iris, du förstår att när någon gör något som han själv inte tycker om eller menade skulle bli, så känner den personen sig obehaglig inuti. Vet du hur det är att känna obehag?”
Jag tittade dumt på honom och visste inte ens vad han menade med obehag så jag svarade inte. (Det var mitt vanliga sätt att jag inte svarade utan bara fingrade på något eller snodde med huvudet.)
”I vart fall, när något händer som du tycker är roligt, kan du då inte gå undan eller vända dig åt ett annat håll och skratta?”
Jag svarade inte på det heller, men jag förstod det, så efter det vände jag mig om och gick undan och skrattade för mig själv, och det tyckte min far var ett första steg och i vart fall bra genom att jag skulle slippa få bannor i en massa olika situationer.
Just detta att jag fick en konkret beskrivning på hur jag skulle göra fick mig att tycka att det var kul att göra på ett annat sätt, på nya sätt. Det kom aldrig impulser inifrån mig själv om att göra något nytt, men jag gillade att öva på nya saker. Min far hade ju övat med mig sedan jag var baby så det var en sak som jag var väl förtrogen med, kände mig trygg med och det roade mig mycket att sällskapa med en övning.
I min värld var det så att män var de som tog hand om mig. Min far lade ner hela sin själ i att hjälpa mig till en bra livskvalitet och det gjorde han genom att se vad som inte fungerade och föra in det varsamt och hålla på länge. Han visste att det tog tid och han förstod aldrig varför vissa saker fungerade och andra inte, varför vissa saker trillade in medan han fick kämpa i åratal med andra.
Min uppfattning av verkligheten hängde på vilket sinne som var inkopplat för tillfället. Om mitt fokus var på hörseln trillade det som min far sa in, och jag kunde göra om det till mitt och lägga en ny pusselbit till min verklighetsuppfattning. Jag ägnade mig åt att göra bilder och se om de fungerade i verkligheten. Om inte kraschade jag bilderna, om de fungerade övade jag på dem och lagrade dem i mitt medvetande.
Om mitt fokus råkade vara på synen just när min far pratade, såg jag vad som kom ut i atmosfären och det var sällan detsamma som det han sa, och i och med det fick jag något annat att syssla med än när jag hade fokus på hörseln.
Så för mig var det slumpartat vad och hur jag uppfattade det omgivningen ville förmedla till mig. Jag har förstått, om det är rätt eller ej vet jag inte, att människor som kan uppleva världen genom sina känslor kan skifta mellan sinnena på ett helt annat sätt, de kan känna vad det handlar om och hur de ska uppfatta saker och ting, de är med i den underförstådda koden när någon annan förmedlar något, och därför är feltolkning för dem mer undantag än regel medan det var tvärtom för mig.
Om det var någon som lade sig vinn om att jag verkligen skulle uppfatta vad hoan förmedlade var det nödvändigt att det engagerade åtminstone tre sinnen: syn, hörsel och görandet. (Hoan blev tidigt mitt ord för båda könen.) Då kunde personen vara ganska säker på att min förståelse inte var totalt vrickad utan åtminstone hade något att göra med det som det var meningen att jag skulle uppfatta.
”Iris, du kan väl hämta flaskan från köket så jag kan fylla den med färsk mjölk till morsan.”
”???”
Far och jag var i ladugården, jag var tio år, han tog med mig till korna, han visade på en spene och sa:
”Mjölk, du vet mjölk, som vi dricker till maten inne i köket?”
Jag tittade på spenen och kunde komma på att det kom mjölk ur den och då fattade jag att det var den rostfria flaskan han pratade om.
”Kan du hämta den?”
Hämta. Jag förstod inte och gjorde ingenting.
Han tog mig i handen, ledde ut mig, pekade mot huset och sa:
”Gå nu …”
Då gick jag och om jag hade kvar hörselminnet och synminnet kunde jag gå och hämta det jag skulle och komma tillbaka med det. Ibland ställde jag bara ner flaskan på golvet och kom mig inte för att gå tillbaka, men eftersom de som var i köket förstod vad jag skulle göra tog de mig i handen, ledde ut mig med flaskan i handen och pekade på ladugården,
”Gå ner med den till Bertil.”
Då gick jag dit med flaskan.
Men detta fastnade inte i minnet, utan samma procedur fick upprepas många gånger. Ibland visste jag precis och klarade det, ibland föll det ur och jag betedde mig som om jag aldrig hade gjort det tidigare. Om någon blev irriterad på mig hakade jag upp mig på det och då klarade jag ännu mindre, men om någon i stället omständligt tog om det hela kunde det så småningom fastna och bli mitt, och då kunde jag associera utifrån den som sa det.
Jag hade ingen riktigt självbevarelse eftersom det kräver att man kan känna av någon form av varning, eller att man blir rädd eller får en impuls att stanna upp, reflektera och fatta vad som gäller i just den situationen. Därför såg min far till att det alltid fanns någon som hade till uppgift att passa på mig. Han släppte aldrig iväg mig utan att ha pratat med någon som fick ansvar för att se till att jag kom hem ordentligt i tid.
Han ägnade också mycket tid åt att berätta för mig om hur man gör och hur man tänker i olika situationer, och för mig var det som intressanta sagor som jag kunde ägna mig åt att återberätta när jag var för mig själv. Jag vet i efterhand att det skapade bilder och scenarier som jag kunde variera på tusen sätt, och jag tänkte ut massor med olika lösningar för olika situationer. Sedan provade jag dem i verkligheten och granskade resultatet. Om det blev bra repeterade jag det tills jag visste att det fanns kvar inom mig och att jag kunde plocka fram det när det behövdes. Ofta när jag cyklade och det var på väg att bli mörkt försvann min förmåga att hålla balansen. Det gjorde att jag lätt välte. Senare fick jag konstaterat av läkare att det var något fel på balanssinnet och att det som gjorde att jag höll balansen var att jag såg något som stod upprätt eller att jag såg horisonten. När jag tippade över lärde Far mig att titta framåt i stället för att titta neråt och kolla vad som fanns under mig. Det gjorde jag.
Jag cyklade ner i diket och välte många, många gånger och när cykeln slog stopp gjorde jag en kullerbytta med benen uppdragna från tramporna och jag slängde mig åt det hållet det lutade istället för att försöka få tillbaka balansen. Jag visste alltid när det var för sent att korrigera. Om det var lösgrus på vägen och framhjulet gled så vred jag till styret så att jag kunde hoppa av cykeln framåt och springa i den riktningen cykeln var på väg. Om det var för hög fart vek jag mig som en fallskärmshoppare och tog smällen med skinkan och rullade över skuldrorna och kom upp, ungefär som ett okokt ägg snurrar. Jag samlade på omkullcyklingar tills det inte längre fanns några situationer kvar där jag kunde slå mig. Jag visste precis när jag skulle trampa till och öka farten, bromsa eller styra mot något eller från något. Det blev som en konst för mig och jag väntade alltid på att det skulle komma tillfällen där jag fick öva mig i denna konst. Det gick inte att orsaka sådana situationer, bara ta dem när de kom, men de var väldigt välkomna hos mig.
Jag gjorde också en lista inuti mig själv så att jag kunde vara i medvetandet så mycket som möjligt, för då blev jag inte lika överraskad av alla förändringar som annars hotade att skapa kaos och framkalla en massa rigida reaktioner och tvångsupprepningar hos mig. Jag sysslade med att försöka begripa mig på den vanliga världen och det var mycket svårt men mycket intressant. Jag hade alltid något att syssla med på insidan i stället för den tomhet, eller snarare det stillestånd jag tidigare haft.
På morgonen när jag vaknade flöt jag runt i ett varandetillstånd som varken var Ute eller inne eller snarare som var både Ute och inne. För att landa i det vanliga tittade jag mig omkring och såg efter om det var något som jag kände igen. Om det var det kunde jag följa en list eller en tapet eller en gardin uppifrån och ner eller i sidled tills det blev ett särskilt rum och jag kände igen mig. Då visste jag var dörrarna var och behövde inte leta. Vardagar kunde jag koncentrera mig på ljud. Jag kunde lista ut vem som gick i dörren, vart den var på väg, vem som skulle till olika djurhus och jag kände på lukten vems dag det var att ta hand om grisarna och fåren. Då kunde jag orientera mig och då hade jag en lista för att gå upp, tvätta mig, ta på mig framlagda kläder.
Svårast var det på söndagar. På söndagarna fanns bara min fars ljud när han gick till korna och sedan blev det tyst, så tyst, så tyst. Jag fick inget att surfa på, ingen lukt, inget ljud, inga röster eller annat som jag kunde göra listor utifrån. Då blev jag bara kvar i ett paralyserat tillstånd och hoppade högt om någon ropade på mig. Annars visste jag redan när de skulle ropa och då hade jag redan planen klar, resa mig upp, benen över kanten på sängen, fötterna i tofflorna, se dörren och gå mot den, ta yttervägen och pissa utanför knuten, gå in köksingången och hinna före alla andra in i tvättrummet. Väntan var inte min starka sida när jag var programmerad, för då fanns ingen tid och då kunde jag inte heller hålla kvar någon lista att följa. Då väntade jag tills någon petade mig ur väntan och då fick jag ofta som en chock för att något främmande kom in i min värld. Jag blev bättre och bättre på att göra flera olika listor och hoppa mellan dem utan att tappa bort mitt medvetande, även om det inte blev som det jag hade gjort upp på den första listan.
Sedan ställde jag en massa frågor. Jag frågade ofta om sådant som andra tyckte var självklart, och ofta drev de med mig och svarade något som fick mig att göra bort mig, och då skrattade alla. Jag skrattade också för jag tyckte att det var så roligt när folk skrattade. Men då var det ofta någon som blev illa berörd och sa till mig: ”Sluta, det är inte roligt längre.” Ibland kunde jag sluta, ibland inte, men ofta talade någon om för mig att det bara var på skoj, att det var ljug, lögn, och att jag inte skulle ta det på allvar. Jag kunde och kan fortfarande inte låta bli att ta på allvar det folk säger, och det har lett till många pinsamma situationer genom åren. Ofta har jag beskyllts för att inte ha någon humor, och i en mening har jag inte det, men å andra sidan kan jag ibland vara riktigt rolig, sägs det.
Jag växte upp bland många livsbejakande människor, människor med allehanda problem, på en bondgård där intresset kretsade kring ”det bästa av alla liv”, inte kring att blir rik eller att omsätta mycket pengar. Inte kring att bli något annat än det man var utan genom att vara människa och bidra till allas försörjning. Förutom att arbeta för brödfödan kretsade intresset kring att ha roligt, sjunga, dansa, leka, musicera och framför allt umgås.
Min far brukade säga att det inte fanns någon anledning att inte fira. Han firade alla namnsdagar, även kossornas. Rosa, Svea, Sara, tjuren Rutagårdshero skapade han dagar för när ingen annan på gården hade namnsdag.
”En fika extra” var hans melodi för att ta vara på livet och njuta av vardagen. Det är en konst som den moderna människan har fjärmat sig ifrån och som vi behöver återinföra, vi som lever i en civilisation där det inte är många ögonblick där vårt liv är hotat. Vi har all tid i världen att vara här och nu och njuta av varje liten vardagshändelse.
Denna inställning gjorde att många barn var förbjudna att komma hem till oss, för vi levde syndigt, inte i Herrans tukt och förmaning och att i vårt anletes svett tjäna vårt bröd och lida. Men de flesta i bygden kom hem till oss trots förbudet och deltog i vårt glada bejakande av livet. Dans på magasinet mellan sådd och skörd, och vintertid ”ungdomsgård” i drängstugan med bordtennis och en radio som man kunde få in Radio Luxemburg på. Vi lyssnade på all modern musik från Amerika och samtidigt spelade vi kort eller bordtennis med vantar på händerna i det gamla oisolerade köket med frostrosor på fönstren.
När jag fyllde tolv år började jag förstå att frihet vann man genom det man kunde. Till exempel ta på sig, lukta ”ingenting” genom att man duschade, ha kläder som luktade tvättmedelsparfym, kamma håret, inte peta näsan så att andra såg det, sitta vid bordet och äta, titta på händerna och se om de var smutsiga och gå och tvätta dem, och hundra andra bestämmelser som andra tydligen visste av sig själva men som jag inte kunde begripa om ingen instruerade mig.
Jag fick ofta höra att saker sa sig själva. ”Det säger sig självt att …” men det sa sig aldrig självt inom mig. ”Det vet ju varenda människa att …” men inte jag. Det var så många situationer där jag gjorde fel enligt gängse normer att min bror tyckte att jag inte ens gjorde rätt mellan felen. Ibland undrade jag över hur de andra kunde veta sådant som jag inte ens kunde drömma om, men det var tydligen så att det gick att veta det.
Jag hade inga impulser från insidan, inga känslor som sa mig vad som gällde, utan jag fick programmera mig så att jag med medvetandet kunde foga in mig i det som var passande. Jag hade ingen förmåga att anpassa mig eller att räkna ut vad som gällde genom mina känslor, ingen förmåga till samarbete, utan jag frågade och frågade och frågade tills människor blev dyngtrötta på mig, och för mig blev det då fint i atmosfären även om jag inte alltid fick svar.
Jag fattade inte att man skulle vara tacksam när man fick svar och att man skulle tacka muntligt också, jag fattade inte vitsen med det. Många tyckte att jag var det snorkigaste och mest bortskämda barn de hade sett. Odräglig var ett vanligt omdöme om mig. Eftersom jag inte visste hur det var att vara dräglig så förstod jag inte vad det ville säga att vara odräglig, men jag gillade själva ordet.
När jag vaknade hade jag inuti mig en timmes orientering. Jag blundade och gjorde klart för mig olika saker, vilken årstid det var, vilken tid på dygnet, morgon, vad som skulle ske just denna dag, om det var en vardag eller en söndag. Alla dagar utom söndag hade samma grundprogram. Men söndagen var den dag då jag stannade i sängen. Jag vaknade och konstaterade att det var söndag genom att gå upp och se att min mor inte var uppe utan låg i sängen och läste. Då gick jag tillbaka till min säng och somnade om. Vaknade till middag (det som idag kallas lunch) gick upp och gick i pyjamasen ut i köket och åt. Efter maten gick jag tillbaka och lade mig att sova fram till eftermiddagskaffet. Då kom min bästis Inga och ville att jag skulle gå upp och göra något tillsammans med henne, till exempel cykla till stan.
Ofta när jag vaknade var jag i ett tillstånd där jag flöt omkring i atmosfären. I atmosfären var det färger och former och olika skeenden som jag kunde betrakta, och det roade mig mycket, men jag visste att det inte var det jag skulle stanna kvar i. Jag drog mig tillbaka in i huvudet, öppnade ögonen, såg mig omkring, såg väggarna i rummet, taket, golvet och alla kända saker som fanns där. Framförallt betraktade jag hörnen i rummet. När jag sett alla hörn blev rummet tydligt.
Efter en stund switchade det om inne i huvudet och jag dundrade ner i en kropp som låg i en säng mellan flanellakan på en madrass av rasslande halm och med ett täcke av vadmal. Då kunde jag börja orientera mig här och nu. Det var som att vara i en annan verklighet, en annan värld, och den världen bestod av massor med saker som på ett eller annat sätt skulle ha, eller få, betydelse för mig. Om jag inte fick till det så var det fel, enligt andra.
Den ”riktiga” världen var fel för andra och rätt för mig men den gick inte att dela med någon. I den världen fanns inga världsliga problem. I den världen fanns bara fenomen som man kunde vara nyfiken på och undersöka. I den världen tog man sig runt allt i den vanliga världen utan att den vanliga världen betydde något. Allt vanligt, som hunger och törst, kallt och varmt, kläder och naken, betraktade jag bara utan att förstå att det skulle åtgärdas. Det var därför min pappa ville att jag skulle vara i den vanliga världen så att jag åtgärdade det nödvändiga i den vanliga världen, och det var det som jag hade så svårt för.
Vardagsprogrammeringen startade med att jag tänkte ”vardag” och ”veckodag”. Ofta fick jag fråga för jag kom inte i kontakt med något som sa mig vad det var för dag. Ibland brydde jag mig inte om att det blev fel dag, det räckte med att det var en vardag.
Först går jag upp ur sängen, bäddar den, går till tvättrummet och tvättar mig. Luktar under armarna så att det luktar tvål där, liksom om fötter och händer. Ansiktet tvättar man bara om det inte är köldgrader. Jag går ut på trappan och känner om det är köldgrader och går tillbaka till tvättrummet.
Antingen tvättar jag då ansiktet eller också inte. Jag tar kammen och kammar håret, och tittar in i spegeln. Står kvar tills jag ser Iris så att jag vet att jag är i den vanliga världen. Jag vet att mitt uttryck på utsidan ändrar sig beroende på vad jag tänker och hur jag tänker. Jag prövar några tankar och uppmärksammar noga hur jag ser ut då. Om jag kan se ut som jag ser att andra ser ut eller ej. När jag hållit på en stund knackar det på dörren och en röst tränger in: ”Är du inte färdig snart, skynda dig på.”
Då avslutar jag det hela med att frysa en tanke och se ut så som jag ser ut i spegeln. Jag tänker på en rolig sak, till exempel den gången katten hoppade upp på bordet och min mor fick ett utbrott och lyckades välta skålen med kokta ägg så att alla äggen rullade ut på golvet. Eftersom de var kokta, krasade det så härligt när skalen krackelerade. Blandat med hennes ilska flöt ljuset fram i rummet. Jag stannar kvar i denna scen och det ger mig ett speciellt utseende. Jag vet att det strålar ut ljus från mig, och det ljuset gör att andra inte stör sig så mycket på mig. Det är en bra frysning.
Det är skoldag. Jag går ut på trappan och tittar på himlen, jag vet årstiden och vet vad det betyder i fråga om ytterkläder, går tillbaka, tar på mig det jag ska ha och går till köket och äter. Jag luktar på kläderna igen och jag vet att de inte får lukta Iris, då måste jag byta, bara om de luktar ingenting eller tvättmedel är de godkända. Jag har också lärt mig att titta på varje plagg och se om det finns fläckar. Jag tycker mycket om fläckar men dem får man inte ha i skolan, utan bara hemma. Att ta på kläderna tar sin tid. Ofta tar jag på dem i fel ordning och får börja om.
Jag kan inte ändra mig mitt i påklädningen, utan blir det fel tar jag av mig allt och gör om det från början. Om ingen är närvarande räcker det ofta med ett par omklädningar men om någon står och tittar och blir irriterad blir jag upptagen av det i atmosfären och då lyckas jag inte börja om, utan till slut tar någon över och tar på mig kläderna.
Hemma gjorde jag en programmering och i skolan en annan. Skolans programmering var att sitta stilla och vara i lärarens atmosfär när det var lektioner. Sedan skulle man gå ut. Det kallades rast och jag förstod inte vad vitsen med den var. Jag skulle ha kunnat sitta hela dagen i lärarens ord och lära, lära, lära, det var ju det skolan var till för, och jag fattade inte vitsen med något annat. Mina skolkamrater fanns inte som personer, de var bara en massa namn och ansikten som irrade hit och dit och sa konstiga saker som jag inte förstod.
Jag gick i vanlig folkskola och den var till för att avskaffa analfabetismen i Sverige. Jag tillhörde dem som inte kunde läsa och skriva tillräckligt bra för att kunna räknas in bland de godkända, och det var ett bekymmer för skolan. Och för mig också eftersom jag vid den tiden hade blivit medveten om det enda som betydde något i andras ögon, nämligen att för att vara godkänd måste man kunna läsa och skriva bra.
Hemma hos mig på bondgården hölls inte detta särskilt högt, för man kunde lära sig allt som behövdes för att överleva ändå. Folk hade överlevt i många miljoner år utan att ha kunnat läsa och skriva, det var ett modernt påfund, och därför var det inte särskilt viktigt hemma hos oss med dessa färdigheter.
Jag fick inte ihop dessa båda världar, å ena sidan den yttre världen och å andra sidan världen där hemma, där allt gick sin gilla gång och där ingen brydde sig om tiden. Det som skulle göras gjordes – om det var bittida eller sent hade ingen betydelse. Men i skolan var det viktigt att komma i rätt tid, på rätt klockslag, och där var man misslyckad om man inte kunde passa tider. Jag kunde inte klockan och förstod ingenting av hur det kunde vara viktigt med dessa tider. Jag var trettio år innan jag fick ihop detta med klockan och verkligheten.
I en mening älskade jag skolan därför att det hela tiden fanns rörelse och att det myllrade av sådant som inte fanns hemma. Men å andra sidan var det svårt, ofta omöjligt, för mig att orientera mig. Jag missuppfattade och reagerade fel och ställde till det.
Mina klasskamrater lekte, men i min värld var lek något helt annat. Det var samvaron med Slire och Skydde, mina ”svep”, mina immateriella vänner, som jag mötte i det jag kallade Ute. Jag tyckte att klasskamraterna var besvärliga för jag förstod inte deras sätt att leka. För då fick jag inte sitta under något bord och gunga mig Ut, eller bara gå och prata för mig själv.
Att vara barn är att vara en liten människa som är omhändertagen av stora människor. Barn leker, först för sig själva och sedan med varandra. De växer fort och börjar relatera till varandra. Kompisar blir det viktigaste på jorden. Om man inte träffas varje dag, hela dagarna, i skolan, på eftermiddagen, på helgerna, jämt, jämt så är det som om livet tar slut och som om man aldrig ska få ses mer.
Jag betraktade detta utifrån och funderade mycket. ”Vad gör dom?” var min ständiga fråga. Jag undrade hur de kom på vad de skulle göra eller prata om eller hur det kom sig att vi rätt som det var cyklade iväg till olika ställen, till badet på sommaren, till någon äng och plockade blommor, hem till någon och lekte i en lada och så vidare. Ofta var jag försjunken i min drömvärld och var helt desorienterad när någon knackade mig på axeln och sa att jag skulle åka hem.
I tiden mellan att vara barn och vuxen skulle vi vara ungdomar. Den beteckningen var en nyskapelse, och egentligen går det inte att säga ”ungdomar”, det är som att säga ”barndomar” om barn. Men det blev ändå ett etablerat begrepp. Ungdomar var inte vuxna och inte barn utan ett eget folk som levde ett eget liv, obegripligt för både vuxna och barn. Eftersom vuxna inte visste hur det skulle vara att vara ungdomar blev ungdomstiden ett ingenmansland som fick utveckla sig av sig självt inifrån till – ja, till vad då? Jag tror det i hög grad var slumpen som styrde. Någon kläckte ur sig något godtyckligt, och sedan gick det som en löpeld och därefter visste ungdomar hur det skulle vara.
Jag som inte kunde förstå världen genom mina känslor begrep ingenting av detta, och jag kunde inte förhålla mig till dessa konstiga regler och principer som ingen uttalade. Min far förstod detta, och han såg till att jag alltid var påpassad av någon så att jag inte skulle kunna bli sexuellt utnyttjad eller lurad in i drickande. Rökte gjorde ”alla” då, mina föräldrar och farbröder och ungdomarna. Farfar och farmor misstyckte, men ingen förstod att det var farligt, det betraktades bara som en lyx och ett nöje som man kunde unna sig. Det var också etablerat att dricka på lördagar när man skulle gå ut på dans.
I denna tid skulle jag, Iris, med mina trassligheter, hitta en väg till ett sunt vuxet liv. Det var ett mycket riskfyllt projekt, och pappa gruvade sig för hur det skulle gå till. Han bestämde sig för att han skulle göra det bästa han kunde, men han visste att det inte var lätt. Det fanns hur många fallgropar som helst, till och med för vanliga fungerande barn när de blev ungdomar, men för ett ovanligt barn, ja … hur det skulle gå återstod att se.

Ungdomsåren

Jag var nio år när jag fick min mens. Jag hade ingen aning om varför det började blöda och varför det gjorde ont i magen. Mina bröst hade växt och min kropp hade förändrats men det betydde inget särskilt för mig. Min mor märkte att jag blödde och berättade om det månatliga blödandet, att vi kvinnor/flickor hade en förmåga att bära fram ett barn och att varje gång ett ägg var redo och det inte blev befruktat kom det ut som en blödning.
”Jag har inte sett något ägg.” Min föreställning var ett hönsägg eller ett litet fågelägg och något sådant hade jag inte sett. Mor berättade att ägget hos människan var litet och osynligt så jag skulle inte kunna se det men det fanns där ändå.
Varje gång denna mens kom berättade mor lite mer om hur ett barn blir till, hur det växer inuti och att man ska vara vuxen för att kunna ta hand om ett barn. Barnet kan inte ta hand om sig självt på många år så därför behöver man själv vara vuxen. Hon uttryckte det som att jag inte fattade när kläder behövde tvättas, att jag inte kom på att laga mat eftersom jag aldrig var hungrig och att barnet skulle svälta ihjäl om ingen annan såg till att det fick mat. Hon sa att jag inte tog på mig varma kläder eller skor när jag gick ut och att det skulle ett litet barn inte tåla. Och värst av allt, om jag fastnade i något annat så skulle jag glömma bort att jag hade ett barn.
Alla hennes argument var konkreta och tydliga och det blev logiskt för mig att jag inte skulle ha barn. Ändå var det inte verkligt för mig det här med barn. Jag hade en lillebror som jag visste hade fötts och som Far lärde mig att röra vid och ta i och bli nyfiken på. Far berättade allt han kunde om barns utveckling och jag såg den som en lång rad barn som kunde olika saker, först ligga och sprattla, sedan sitta, sedan krypa – fast lillebror kröp inte, han åkte på rumpan – sedan stå och sedan gå. Först gurglade han och bara lät och sedan kom det ord ur honom och så småningom flera ord. Jag funderade på om det fanns någon källa, ungefär som vatten, som sedan rann igenom hans mun. För mig var han något som gick att titta på som ständigt rörde sig, och det hände nya saker hela tiden.
Mor berättade också om sexualiteten. Att det fanns känslor i kroppen som ville lura kvinnor att bli förförda. Jag förstod inte ordet förförd och trodde att det handlade om att bli kidnappad. Det hade stått i tidningen att en kvinna hade blivit kidnappad och inlåst i en källare och hade fått vara där länge innan någon hittade henne. Min ena farbror högläste om denna förfärliga situation vid matbordet. De vuxna hemma hade tyckt att det var förskräckligt och att man borde ”skära snoppen av sådana män”.
Jag frågade om alla män förförde kvinnor. Inte riktigt alla men de flesta, sa mor, och jag började se alla män som potentiella kidnappare, det vill säga våldtäktsmän. Detta med att skära snoppen av dem tilltalade mig och innebar för mig att det skulle göras för att de hade våldtagit kvinnor.
Vad jag inte förstod var varför kvinnorna inte sprang undan eller bet, rev eller sparkade som jag gjorde då någon försökte ta i mig. Jag tänkte inte att jag skulle göra så men det blev alltid så, och varför gjorde inte andra likadant? Det undrade jag mycket över.
Ju mer jag lärde mig om människan, desto svårare blev det att förstå hur man skulle göra. Efter att jag förstått att det var något annat att vara människa än att vara vilket djur eller vilken sak som helst stämde nästan ingenting av det jag tidigare hade trott. Det var som om livet var någonting helt annat än jag förstått.
Det var en massa barn som lekte hemma hos oss, och under en period då alla var mellan sex och tolv år gamla lekte man hemliga lekar, sådana som vuxna inte fick se. Hemma hos oss visste alla vuxna det, men de blundade eller bad barnen leka på ställen där de inte syntes. Det var mamma pappa barn, det var doktor, det var fest och alla låtsades vara fulla. Jag såg att de andra barnen undersökte varandras rumpor och att de låg och gned på varandra, pillade och pussades och hade sig. Ingen rörde mig, utan jag fick sitta i fred och titta på.
Far berättade att det var barns sätt att börja förstå att de höll på att växa och att de prövade hur det var att vara vuxen. Far sa att det var naturligt att barn lekte vuxna och gjorde vad de trodde att vuxna gjorde. Så en dag samlade han alla och sa att nu fick det vara slut med de lekarna och att nu ville han inte att man skulle leka så längre utan vänta med det tills man var riktigt vuxen och kunde göra det med den som man tänkte leva hela livet med.
En av pojkarna hade börjat låta konstig på rösten och betedde sig annorlunda och jag förstod i efterhand att det var det som avgjorde när den sortens lekar inte fick lekas mera.
När jag blev tolv hade jag förstått att det var skillnad på barn och barn. Somliga var pojkar och somliga var flickor. Jag var flicka. Det hade jag vetat men ändå inte. Jag visste att det var skillnad, men i min värld gjorde det ändå ingen skillnad. Jag fick veta att nu fick man passa sig för pojkar. Så hade det inte varit tidigare. Alla lekte ihop, var på samma ställe, sov i samma säng och pratade och fnittrade. Ofta badade alla nakna tillsammans och det var det naturligaste i världen.
Något nytt hände, flickor blev flickor och särskilda från pojkar. Flickorna höll ihop två och två medan pojkarna umgicks i en större flock. Flickorna slutade att leka med dockor, dockskåp och annat flickigt men pojkarna fortsatte att spela fotboll och utöva andra sporter.
Under tonåren blir det mänskliga satt ur spel och det enda som gäller är könet. Det kvinnliga och det manliga blir dominant och de unga märker inte de mänskliga aspekterna utan bara om motparten är gullig, söt, snäll, charmig. Jag tittade med förundran på allt som hände runt mig och jag blev en del av det. Skillnaden för mig var att jag inte hängde med i svängarna utan på något sätt hamnade vid sidan om.
Jag kan inte lära mig av vad andra gör och hur andra gör. Denna prägling som är så viktig för oss som människor, för vår sociala, kulturella, politiska grundhållning, den kan jag inte ta in. Jag ser något annat i stället och det är hur ”allt” hänger ihop i universum, jag ”ser” alla luckor och handlar utifrån det för att det ska bli så lite luckor som möjligt och det är inte så folk vill ha det.
Att ”allt hänger ihop” innebar i min värld att det inte fanns något som var värdelöst. Allt hade ett värde även om inte jag själv förstod det. Jag visste bara lite grann och jag ”såg” att det gick att få allt att hänga ihop i en sammanhängande bild. Inte för att den bilden var det hela eller ens rätt, men för att den gjorde att det gick att prata om saker och ting med andra. Sedan kom det ny information och då fick jag foga in den genom att kasta upp bilden i luften och se hur den ändrade sig med den nya informationen. Alla dessa luckor som uppstod genom den nya informationen skapade ett omtänkande hos mig. Detta sysslade jag med nästan hela tiden.
Det var som om andra inte gjorde det. De bara hoppade från det ena till det andra och för dem spelade det ingen roll om det gick ihop eller inte. De bara ryckte på axlarna och skrattade och sa att jag inte skulle ta allt så gravallvarligt, och de sa ”skit i det så lever du längre”. Men jag förstod inte hur man skulle göra för att inte ta det på allvar, det fanns inte i min värld någon möjlighet att inte syssla med att försöka förstå livet. Jag såg att människors kroppar blev rädda och jag märkte att de blev osäkra och mörka inuti och jag ville så gärna att de skulle dela min vetskap och förstå, men jag fick ingen respons.
Man ska anpassa sig till något som någon har bestämt för att hierarkin ska få sin näring, så att den som är högst får mest och de andra mindre och mindre. Det är som med kedjebrev, och jag tycker inte om att ge människor en position som jag ser förstör deras möjlighet att bli tillfreds inuti. Maktens sötma och byråkratins struktur gör skada.
När jag var ute i samhället fanns det tillfällen då jag slog någon på käften i stället för att anpassa mig. Oftast inte fysiskt, även om det också hände, utan med ord. Om någon gav ett negativt omdöme om någon annan som inte var med, citerade jag Bibeln högt och tydligt: ”Den som är utan skuld kastar första stenen.” Det ledde ofta till att personen blev röd i ansiktet och hastigt försvann från sällskapet. Ofta var det någon som försvarade den som hade gått, och då lyssnade jag mycket noga och undrade om hoan hade rent mjöl i påsen eftersom hoan tyckte att det fanns något att försvara. När jag läste Mästaren och Margarita av Michail Bulgakov kände jag igen det mesta som mästaren gjorde och som jag också gjorde. Inte så att jag dömde eller fördömde eller straffade, men det den andre gjorde föll på sin egen egoism och det tyckte jag var vansinnigt roligt. Det tyckte sällan andra och därför ville de inte gärna ha mig med i alla sammanhang, de ansåg inte att jag var pålitlig och tog hänsyn.
Jag hade ingen rädsla som skyddade mig från att hamna i bilar med killar som skulle kunnat våldta mig, men jag hade ett sätt att prata som berörde killarnas innersta kärna så starkt att de blev helt maktlösa, och möjligen slängde de av mig men de rörde mig aldrig. Jag trodde som tonåring att jag nog var ful, och jag var tacksam för det, för att de inte ville ta i mig och beröra mig. Men med tiden har jag förstått att så inte var fallet, utan att det var min förmåga att titta rakt igenom dem, att spänna ögonen i deras innersta, som fungerade.
Jag kunde inte förstå pengars värde, så för mig var det inte viktigt vart pengarna tog vägen. Jag visste hur mycket jag behövde för en speciell sak, till exempel bio, men det kunde hända att jag gav bort alla mina pengar till någon som inte hade, och när vi skulle gå in på biografen hade jag inget att betala med, och ingen lånade mig eller bjöd mig.
Jag löste det genom att gå till vaktmästaren och fråga om jag inte kunde få städa av mitt besök efteråt och sa att de kunde tala om för mig vad de ville ha gjort och så skulle jag göra det.
En gång var det en vaktmästare som ville ha en kyss för att släppa in mig, och då sa jag att han skulle få den efteråt. När filmen var slut funderade jag på hur man gjorde när man kysstes som tack för ett biobesök. Men jag kom inte på det och fick inte reda på det heller för han sa att han bara hade skojat.
Det var massor med situationer som inte fungerade normalt utan som jag löste utifrån de instruktioner jag fått, inte minst av min pappa. Han hade sagt att jag inte fick åka med någon i bil själv och det innebar ibland att om någon ville ha med mig fick han avhysa alla de andra och ta med både mig och min bästis Inga.
När det var något som jag inte kunde vara med på för att jag hade mina instruktioner och inte kunde ändra på dem, då gick jag bara min väg. Det var många gånger som jag promenerade hem hela vägen från Lidköping eller Skara.
Varför håller folk på med sex när de inte gör barn? De flesta höll på med det och jag fattade inte vitsen. Suget i kroppen var det väl bara att strunta i. Mor sa att erotik, sexkänslor och sexgörande hade en annan betydelse också och det var att det var skönt, att det var glädjande, att speciellt män blev ljusa till sinnet och frikostiga, att man som kvinna då kunde få presenter och annat som man ville ha.
Min vana trogen började jag fråga andra människor om hur det var för dem med deras sexualitet. Det ledde till pinsam tystnad och att folk klagade på att jag var fräck och oförskämd. Jag förstod ingenting. Mor berättade då att det fanns saker och ting som man inte fick prata högt om, som man bara skulle veta och förstå utan att prata om det, utan att fråga så att man försatte människor i pinsamheter.
För mig var hela saken obegriplig. Folk fick tydligen konstiga känslor när de var av olika kön och då skulle man veta precis när man skulle uppföra sig i enlighet med det eller när man skulle avstå. Hur vet man det? Vad är det som säger när det är rätt eller när det är fel?
Mor försökte komma undan genom att säga att man inte skulle ha sex innan man var gift men Far bröt in och sa: ”Det håller inte, hon kommer att upptäcka att det finns ungdomar som har sex utan att vara gifta och inte ens känner varandra särskilt väl.”
Mor sa då att det var förbjudet att ha sex med någon som var under femton år, så jag skulle inte tänka vidare på det utan bara veta att jag skulle hålla mig undan sex till dess att jag var så gammal, och innan dess skulle vi ha pratat vidare om saken. Det var enkelt. Då visste jag det och det kunde jag förhålla mig till. Jag visste hur många år jag var och det var i alla fall inte femton.
När jag hade fyllt elva började jag märka att det hände något i kroppen när jag var i närheten av vissa pojkar. Det blev som ett sug, som en slags dragningskraft mot att komma nära. Jag visste inte vad jag skulle göra med det. Far höll ofta om mor och pussade henne när ingen av dem hade utbrott av herpes. Mor hade fått herpes som barn på sanatoriet och hade smittat far. De brukade skämta om det innan de pussades. De kunde nojsa men det fanns inget sådant i luften som jag ibland hade noterat när andra människor var i kontakt med varandra.
Jag tänkte ofta på prästen. Han hade ett sådant där äckligt sug och äcklig blick när han tittade på unga flickor, inte mig men en del unga nygifta kvinnor. När han tog i dem var det som om ett slags slem strömmade ut i atmosfären. Jag beskrev det för mor och hon sa bara att jag aldrig fick prata med någon om det och att det bara var i min fantasi och inte i verkligheten. För mig var det i den riktiga verkligheten, men den tycktes inte mor känna till.
Det var efter jul, det var julgransplundring och det var min bror och alla hans kompisar plus att mor hade bjudit en hel del tjejer som gick i min och min brors klass. Innan vi slutade kalaset lektes det något som hette Mörkerleken.
Det var en intimitetslek för att man skulle kunna komma nära den man ville pussa eller kela med. Den gick till så att man stängde alla dörrar och täckte alla fönster så att det blev kolsvart i rummet. Regeln var att varje pojke skulle hitta en flicka och de skulle leta sig fram och sätta sig någonstans utefter väggarna och vara så tysta som möjligt så att ingen kunde räkna ut vem som satt bredvid vem.
Ofta hade de sett ut varandra innan och också bestämt vilket hörn de skulle ses vid.
Sedan skulle någon bli ensam, antingen en flicka eller en pojke, det fick inte vara jämna par för då blev det inget byte.
Om man råkade vara jämna par kallade man in mig. Jag utgjorde den udda personen som gjorde leken möjlig. Men om man redan var udda fick inte jag vara med.
Jag skulle hitta en tom plats i mörkret vid någon vägg och se till att det fanns plats vid min sida för någon att sitta. Ofta fanns det inte någon sådan plats utan jag fick sätta mig framför en byrå eller under ett bord och det tyckte de andra var töntigt men det fick duga.
Jag sa: ”Min make var bra men Idas är bättre.” Då rörde det på sig någonstans i rummet. Han som satt vid Ida skulle leta sig fram till mig. Ofta var han sur, för det var som att få Svarte Petter att sitta vid mig och ha tråkigt. Ida fick inte ropa tillbaka honom utan måste ta någon annans make och sedan gick det hela ut på att man skulle bli av med sin nya make så fort som möjligt så att man kunde ropa tillbaka den man valt från början. Det skulle vara helt tyst men det pågick alltid något för att man skulle kunna räkna ut vart ens make tagit vägen. Ofta var det så att dessa makar pussade den nya de kommit till och tyckte att det var ytterst spännande.
Denna lek kunde pågå i tre, fyra timmar och en del hann pussa alla flickorna men det var ingen som försökte pussa mig och det var säkert tur för dem för jag hade antagligen fått ett utbrott. Detta visste de om så det var ingen som ens försökte. Efteråt, när ljuset tändes, kunde gräsliga svartsjukedramer utspela sig och det tyckte jag var det roligaste.
För att komma undan de förfärliga överraskningar som kunde uppstå använde jag mitt Ute i leken. Jag for ut i atmosfären, upp i taket, och i det tillståndet finns inget vanligt mörker så därför kunde jag ”se”. Jag tittade och såg var de olika barnen fanns, vem som satt med vem, och när någon tog min make koncentrerade jag mig så att jag kunde se vem jag skulle välja som min nästa make. Ibland valde jag för att den som ville veta var någon intressant person fanns skulle kunna välja min make nästa gång. Ibland valde jag att bryta upp något slingrigt par som vänslades och inte ville bli störda. Då blev det rörelse i rummet och jag kunde styra och ställa. Det var det enda roliga med denna lek för min del.
Alla visste att jag kunde ”se” vad som hände i rummet och de frågade mig och jag beskrev vad jag ”såg”, och det var på grund av det som svartsjukedramerna uppstod. Det var inte för att åstadkomma dem som jag svarade utan för att jag gillade att berätta vad jag ”sett”. Min far sa att jag skulle hålla inne med sådant, men det lyckades jag inte särskilt bra med.
En gång kramade en pojke helt plötsligt om mig och pussade mig mitt på munnen. Hans intensiva känslor strömmade ur honom. Jag blev så förvånad att jag inte gjorde någonting. Jag bara satt där helt perplex och lät det ske. Det var en underlig känsla, något hände inuti mig där det annars bara var ingenting och mörkt. Precis då ropade någon hans namn och eftersom jag var hans maka blev jag ensam igen.
Jag var helt ockuperad av mina känslor, och när leken var slut och ljuset tändes tittade jag på pojken och han log varmt och brett och jag blev bara ännu mer förvirrad. Efteråt sa min bror att jag hade fått en beundrare, fast han kunde inte förstå hur någon pojke kunde vara intresserad av mig som var så knäpp.
Inget var sig längre likt. I skolan gick flickorna två och två och viskade och fnittrade. Pojkarna spelade visserligen fotboll men var inte alls lika intresserade av vad de gjorde längre, utan ofta försökte de komma i kontakt med vissa flickor och bli det som min bror kallade beundrare. Min bror var inte intresserad av flickor, han tyckte det var ohygieniskt att pussas och han gillade att vara med sina kompisar och spela kort i stället.
Hemma var det också annorlunda. På vintern samlades alla inne hos mina farbröder i drängstugan. Det var som en ungdomsgård. Man lyssnade på Radio Luxemburg och på modern musik från Amerika och spelade kort. Det fanns ett svenskt program, ”Tio i topp”, där de mest populära skivorna röstades fram.
I det gamla köket bredvid drängstugan spelade man bordtennis men det var bara spelarna som kunde stå ut där för det fanns ingen värme. Men jag älskade frostrosorna på fönstren och kunde stå länge där i kylan och bara betrakta dem. Man eldade i kaminen i drängstugan så att den blev rödglödgad. Värmen spred sig, till och med så mycket att jag kunde sitta på golvet under bordet, eller uppkrupen i en säng i hörnet.
Sedan pratades det. Man berättade för varandra vem man var förtjust i och vad den personen sagt och gjort. Vem man pussat eller följt hem eller varit på bio med. Det var bara pojkar och män och jag. Ibland kom det flickor också men det måste hållas hemligt. Om de hade upptäckts skulle de ha fått stryk av sina fäder. Jag förstod inte varför inte pojkarna fick stryk av sina fäder, utan bara flickorna. Det var obegripligt, och också att jag fick vara där. Jag fick inte stryk, inte ens någon tillsägelse. Min bror sa: ”Men dig är det väl ingen som gör något med, du är ju så korkad och begriper ingenting, så för dig är det ingen fara.” Detta med fara funderade jag mycket på. Jag visste inte vad fara var, jo, jag visste att man kunde fara bort, att det var detsamma som att resa och att det ”inte var någon fara med mig”, det tolkade jag som att jag inte skulle resa.
På sommaren lekte alla i ladan. Då fanns där bara lite hö och halm, och det gick att klättra och hitta vrår att gömma sig i. Ofta kom jag på ungdomar som satt i par och kysstes och smektes. I början frågade jag om de var femton år men då blev jag utskälld. Sedan sa jag inte mer utan drog mig bara tyst undan.
Ibland satt jag ensam på kyrkmuren och undrade över allt detta konstiga i livet som tycktes ha med kontakt att göra. Jag undrade varför folk inte längre var som vanligt utan varför de flesta var inblandade i någon sorts trassel. Ibland grät flickorna och pojkarna såg ut som om de hade sålt smöret och tappat pengarna. Det tog upp all tid och all plats att fundera på detta, och då fanns det inte längre utrymme för allt jag tidigare hade gjort.
Samtidigt kunde jag inte undgå att lockas av det, och det besvärade mig mer än allt annat.
En vacker och vältränad släkting kom på besök. Han hade bil, det hade inte vi. Han undrade om jag inte ville följa med honom på en åktur och jag satte mig i bilen. Han körde till en fin plats och parkerade, och där lade han sig över mig och började leta med tungan i min mun och ta på mig. Kidnappad, tänkte jag och kom ihåg att mor hade sagt att om jag hamnade i en sådan situation fick jag bitas, rivas, sparkas och springa därifrån till något ställe där det fanns andra människor.
Jag bet honom i läppen så att han skrek till. Han tog tag i mitt huvud och då fick jag upp knäet och satte det i hans skrev. Han föll ihop och jag slängde mig mot dörren, slet upp den och rusade ut. Sedan sprang jag hela vägen hem, ungefär en halvmil, inne i skogen, så att han inte skulle kunna komma ifatt mig med bilen.
När jag kom hem hade han tagit sin väska och gett sig i väg hals över huvud. Mor hade frågat vad han hade gjort eftersom han hade svullen läpp och rivmärken i ansiktet. Han sa att han hade försökt fånga en vildkatt. ”Vildkatt?” sa mor. ”Var finns de här någonstans? Det har jag aldrig sett någon.”
I vart fall var han borta och det tog många år innan han kom tillbaka och då hade han fru och barn i släptåg. Jag berättade ingenting eftersom ingen frågade så att det blev nödvändigt att svara, och jag sa ingenting av mig själv eftersom det inte hade hänt något allvarligt och eftersom jag bara hade praktiserat det mor hade sagt. Och det hade fungerat i verkligheten.
Denna händelse bekräftade också det mor sagt om män, och efter den händelsen åkte jag aldrig med någon ensam man i en bil eller följde med någon man hem. Inte ens när det verkade vara en trevlig pojke, några år äldre än jag, som inviterade mig, följde jag med.
Dessutom hade Far alltid givit någon i uppdrag att inte låta mig försvinna med någon så att det kunde bli sex eftersom han inte litade på att jag hade några gränser eller kriterier för att säga nej. Det var för abstrakt för mig, och även om femtonårsgränsen var ett kriterium för mig så visste Far bättre än att lita på det. När någon pratade med min far om att jag nog behövde få vara en vanlig ungdom jag också, sa han: ”Väck inte den björn som sover, tids nog vaknar hon ur sin vintersömn och går ur idet ut i snårskogen.” Jag tyckte att det lät väldigt fint men jag förstod inte symboliken och att det var mig han pratade om.
Under denna tid övade jag mycket framför spegeln i garderoben. Jag övade på ansiktsuttryck, att tänka olika känslor, gissa, se sorgsen ut när något var tragiskt, se glad ut när något var roligt, se rädd ut när något var skrämmande och se arg ut när något trasslade till sig.
Det jag hade svårast för var ilska. Det ville inte bli ilska utan blev i stället rädsla och aggressivitet. Jag gick på många biofilmer och studerade hur man uttryckte ilska. Ofta såg jag att inte heller skådespelarna uttryckte ren ilska utan rädsla, som blev till aggression. Men kvinnorna i de italienska filmerna, de visade riktig ilska. Den flödade som en varm ström mellan människorna, de skrek på varandra, hötte med nävarna, tog krafttag och rättade till saker. Jag memorerade det noga och tänkte att det skulle jag pröva vid tillfälle. I filmerna slutade det nästan alltid med att alla blev vänner och brydde sig om varandra, och sedan var det frid och fröjd. Så ville jag att det skulle vara.
Så var det ofta mellan Far och mor också, men mor hade en tendens att samla på gammalt groll, som hon sedan serverade vid tillfällen då Far för längesedan glömt det. Jag upptäckte att hon ofta gjorde så för att få något som hon inte vågade be om, något som hon var rädd att få nej på, trots att det var så sällan han sa nej att risken var minimal. Då blev hon arg på mig i stället och Far skrattade och skojade med henne.
Jag hade upptäckt att det inte räckte med att ändra mimiken i ansiktet eller att skrika eller gråta eller gapa. En gång upptäckte jag att när jag tänkte på något förändrades mitt utseende och leendet såg helt annorlunda ut. Aha, det var så man ändrade utseende, genom hur man tänkte. Jag visste inte hur jag skulle tänka eller vad jag kunde tänka på. Ofta blev det inte någon ändring, bara ibland.
Jag hörde människor säga saker om andra: ”Hon är ju så eländigt mager och blek, inte kan man se något vackert hos henne.” Jag såg samma sak som de, men så hände något, någon tilltalade henne, och då ändrades allt och hon blev vacker. Hur gick det till? Med tiden förstod jag att skönhet inte sitter i utseendet utan kommer inifrån, kommer av hur människor tänker. Jag visste inte då att det också kom av vad människor känner. Själv kände jag ingenting på insidan så det var okänt, men tänkandet visste jag mycket om.
I den utvecklingsprocess och hormonförändring som skedde i min kropp, och alla ungas kroppar runt mig, kom det till något nytt, något som hade att göra med att andra blev mer intressanta. Detta gällde speciellt flickor. Jag kunde inte förstå varför de skulle spöka ut sig så förfärligt. Byta klädstil och skostil och sminka sig och så. Att tanter som blivit rynkiga förbättrade sitt utseende, i det fanns det någon form av logik för mig, men varför de som var i min ålder och lite äldre också gjorde det, begrep jag inte. Jag kände inte till att de andra flickorna inte visste att det som var avgörande var hur man tänkte och att man var medveten om sig själv inifrån. När jag upptäckte det var det som om något sa mig att det kunde jag prata med dem om.
Att tala om för människor att skönheten kom inifrån blev mitt uppdrag.
Jag övade på att tänka på olika sätt och samtidigt betrakta mig i spegeln. Efter hand lärde jag mig mer och mer om hur vi uppfattar varandra och hur olika en och samma människa kan se ut i olika situationer. Vanliga människor ändrade sig hela tiden och det var svårt för mig. Jag kunde inte riktigt förstå hur skillnaden uppstod och varför eller hur man skulle förhålla sig till den. Denna gåta har tagit mig nästan 50 år att knäcka men det går att begripa mycket mer om den än jag trodde.
Om man vill se denna skillnad tydligt kan man titta på en liten videosnutt på nätet. En talangjakt i England, motsvarande ”Idol” i Sverige, hade sin uttagning och där fanns en medelålders kvinna som såg ut som en liten tant med dubbelhakor och gråsprängt ofärgat hår. Hon verkade nervös. Man frågade vem hon ville likna som idol. Hon svarade ”Elaine Paige” och juryn, och publiken, tittade på henne och såg en löjeväckande och mossbelupen kvinna. Den yttre bilden var att hon var helt fel, fel ålder, fel utseende, fel klädsel, ja, allt var fel.
Så fick hon en mikrofon, hon sa vad hon skulle sjunga, de tre i juryn tittade åter menande på varandra och himlade med ögonen.
Hon öppnade munnen och började sjunga. Hon hade en underbar röst, hon var ett med sig själv, fullständigt nöjd med vad hon tänkte göra och nöjd medan hon gjorde det. Juryn tappade hakan, hon blev vacker inifrån och ut, all sarkasm försvann hos åskådarna och ersattes av djup, äkta beröring.
Hennes skönhet förstärktes av hennes naturlighet: inga knallröda läppar, svartmålade ögon, färgat hår, urringad klänning eller annat sådant. Hon var bara sig själv precis som hon var, och då blev hon ett med sin talang och ingen kunde missa den strålglans och skönhet som kom inifrån. På ett ögonblick spräckte hon hela västvärldens sekundärmyt om vad skönhet är. Ingen som ser detta klipp med Susan Boyle på Youtube undgår att påverkas.
Det var detta jag övade på, det var så jag såg att det fungerade. Jag såg människor som inte var ett med sig själva, som levde efter värderingar som inte var sanna i verkligheten, och som trodde att de var ”rätt, duktiga, effektiva och snabba”, att de hade större värde än andra och hade rätten att se ned på andras svagheter. Jag såg att den inre skönheten då försvann och att det bara blev ett yttre, sexinspirerat utseende kvar som attraherade könsdelarna – åtrå, passion, förälskelse och som inte hängde ihop med verklig skönhet.
Föräldrar, lärare i skolan, socialarbetare, grannar och familjens vänner höll på med något som jag inte förstod. De sa att sanningen var viktig för samvetet så att man kunde sova gott om natten. Jag sov väldigt lite men jag sov gott, så jag antog att jag hade detta goda samvete som jag inte visste vad det var. Sedan undrade jag hur andra sov eftersom jag märkte att de ”vet ett, säger ett annat”, något som alla höll på med. När det gällde människor gick ingenting ihop för mig. Djur kunde man bli klok på men människor … de gjorde så mycket underliga saker.
Det fanns undantag. En lärare, magister Larsson, sa precis det som jag ”såg” i atmosfären, inte alltid, men det som inte kom med var oviktigt, han sa alltid de viktiga sakerna och jag såg att andra inte fick en felaktig uppfattning. Han menade vad han sa och han höll på att prata om saker tills det uppstod en och samma uppfattning hos dem som lyssnade. Jag gissade att det var det som man menade med sanningen, att det man sa uppfattades entydigt, att det stämde med andras uppfattning. Jag visste också att det var det jag letade efter när jag mötte andra människor. Min uppfattning om verkligheten var inte precis som andras, men jag visste att om jag beskrev något och andra kunde se det på samma sätt fungerade vi tillsammans.
Jag såg hur andra gjorde. De höll med fast de inte menade det eller de sa emot fast de inte menade det, de ville inte ”se” utan bara ha det enkelt och bekvämt så att ingen skulle kunna anklaga dem för något. Då förstod jag inte att det de gjorde var att anpassa sig. Det fanns inte i min värld att det gick att göra så, trots att jag såg att de flesta höll på med det på olika sätt. Barn hade inget val, de kunde inget annat göra när de blev pressade och hotade, men vuxna kunde alltid göra på minst två sätt: de kunde undvika att vara sig själva eller också kunde de säga sin sanning och få det obekvämt genom att andra då inte fick som de ville.
Jag letade ständigt efter entydiga människor och de som var det hade ofta stora problem med sig själva och sitt liv. Mor brukade ofta undra varför jag inte kunde umgås med vanliga människor utan alltid kom dragande med människor som var de värst utsatta i samhället. Jag kunde inte förklara det, jag bara visste att det var dem jag kunde förstå och att de hade nytta av att umgås med mig, för jag kunde hjälpa dem att förstå sig själva och livet bättre.
Senare, när mor första gången hade träffat honom som skulle bli min man var hennes kommentar: ”Men han är ju en vanlig människa, hur har du fått till att träffa honom?” Han var entydig fast han inte hade problem. Han älskade att leka och skoja, och han älskade allt som var tekniskt och allt som rörde sig. Till exempel sa han ”du” till alla, gammal som ung, rik som fattig, han hade ingen respekt för hierarkier och han blev respekterad för det.
I nästan vilka sammanhang som helst hittade jag någon som ville berätta något, och jag fick lyssna. Jag samlade på informationen och sedan ”lekte” jag med den i atmosfären, tog ner annan information och målade upp olika scenarier tills det blev entydigt. Sedan sa jag något om det till personen och ofta sa hoan: ”Där sa du ett sanningens ord. Det var bra, det ska jag tänka vidare på.” Så ”såg” jag att det gick till när människor löste sina motsättningar inuti och lärde sig nya saker och blev nöjda inuti.
En gång på en fest pratade jag med en ung man och hans flickvän. Han litade på henne i den meningen att han visste att hon älskade honom och var honom trogen. Men ändå målades de hemskaste bilder upp i huvudet på honom om hur hon bedrog honom. Han kunde inte komma ur det. Om han stannade hemma var han helt förfärlig mot henne när hon kom tillbaka och om han gick med var han så sur och avvisande att ingen av dem hade trevligt. Han ville unna henne allt roligt, men han kunde inte det utan förpestade istället hennes liv. Jag bad honom berätta om sig själv, om när han fick dessa svarta tankar första gången. Han visste inte det, men när han pratade om sig själv så blev det ljusare inuti.
”Du försöker döda din glädje och det går inte och du försöker att döda den genom att döda hennes glädje för hennes glädje väcker din glädje och det är förbjudet.” Han såg alldeles chockad ut och frågade: ”Vad ska jag göra?” Jag svarade: ”Skratta!” Och så började jag skratta och han också och då ändrade sig något inom honom och hans rädda tankar suddades ut.
Jag har bara en fungerande njure och hade ständigt urintrassel. Doktorn hade sagt att jag inte fick dricka sprit. Den uppmaningen lydde jag hjälpligt, men när jag märkte att inget hände struntade jag i förbudet. Då hände det. Jag drack så att jag blev medvetslös och hamnade på sjukhuset. Efter jag visste inte hur lång tid vaknade jag med en massa slangar. Doktorn sa: ”Du hade en sabla tur, du skulle ha kunnat bli en grönsak på psyket i resten av ditt liv.” Jag förstod inte vad ”grönsak” var men Inga förklarade att det var detsamma som att förlora förståndet. Han sa att jag inte skulle räkna med att ha sådan tur en gång till, så därför var det bäst att jag inte drack något mer.
För mig var det konkret nog. Jag hade druckit, inte särskilt mycket, men ändå så att jag blev ordentligt påverkad, och jag mindes inget förrän jag vaknade på sjukhuset. Jag fick veta att Far hade varit hos mig, att min farbror också suttit där, men det enda jag kom ihåg var när Inga kom in genom dörren och då var ingen annan där. Jag fattade mitt beslut och det var enkelt. ”Nej, jag dricker inte.” Det beslutet håller fortfarande, men min cystnjure växte ut när jag var med barn och efter det har jag inte haft några problem. Så jag skulle kunna dricka nu men det är struket ur listan över möjligheter. Jag hade varit mer eller mindre medvetslös i tre dagar och jag har bara enstaka minnesfragment som kan dyka upp ibland.
Femte klass i skolan. Jag får magister Larsson. Han var sträng och rättvis. Han hade bestämt sig för att jag skulle få möjlighet att lära mig på mitt eget sätt trots att han inte förstod vad det var för fel på mig – jag kunde ju inte läsa och skriva och visa vad jag kunde. Men när han inte frågade kunde jag berätta och avslöjade då att det inte fanns något som jag inte tog upp av det han sa. Men han förstod att jag inte kunde redovisa det så som man förväntade sig.
Jag har ofta fått frågan vad det var för särskilt med honom eftersom jag tycktes kunna lära mig av honom och utvecklas.
Han var speciell. Han var en människa som älskade livet. Han var vacker både i det yttre och det inre. Han hade sitt kall som lärare och var fullständigt nöjd med det. Han var gift och hans fru var också lärare på samma skola. De hade två barn och familjen bodde i lärarvillan som låg på skolområdet.
Det speciella var att han var entydig. Han var nöjd i djupet av sig själv. Han levde i enlighet med sin egen livskvalitet och trivdes med det. Och så hade han en stor pedagogisk talang. Han kunde allt som han skulle undervisa i på sina fem fingrar och han hade gjort allt material till sitt eget och såg varje lektion som en lek. På gymnastiken var han själv omklädd och såg ut som en deltagare i olympiska spelen. Han hoppade bock, klängde i linor, klättrade i ribbstolen, spelade bollspel som om det var hans enda uppgift i livet. Han visade, stöttade, peppade och fick alla att bli mycket bättre genom att han eliminerade rädslor och fick eleverna att leka och ha roligt. Så var det med alla ämnen, han fick dem att bli en lek som vi lekte tillsammans, som en frågesport där det var tillåtet att viska och förmedla, skriva lappar och komma med krypterade svar så att den som hade frågan lyckades svara rätt.
Ibland var det jag som skulle svara och det kunde jag inte, vare sig med elevernas eller hans hjälp. Då lade han orden i mun på mig så att det ändå verkade som om det var jag som svarade, och alla var med på det och tyckte det var roligt. Han fick den svagaste att bli stark och den starkaste att bli hur hjälpsam som helst. Han lyckades genom att använda alla elevers kapacitet. I min värld gällde att ”om någon har en förmåga blir den personen nöjd när hoan använder den. När någon inte har en förmåga blir hoan nöjd när hoan får lov att visa vad hoan kan och får hjälp med vad hoan inte kan.”
Han var i dialog, och även när han höll en monolog hade han alla med sig. Så fort han märkte att det var någon som tappade tråden återkopplade han till den punkt där den eleven hade försvunnit. Det gjorde att han ständigt sa samma saker fast på nya sätt. Han tog också upp allt som senare skulle komma på proven. Det gjorde han för att jag inte kunde läsa läxor hemma. Jag skulle åtminstone ha hört vad svaren skulle vara.
Han gav eleverna tid att tänka efter när han hade pratat en stund. De fick göra om det han sagt till sitt, begrunda, viska med varandra, ställa svåra frågor, försöka ställa honom mot väggen med frågor, det gillade han mycket. Han var den första lärare som sa att de som ville anteckna eller rita medan han pratade fick göra det för han visste att vissa lärde sig bättre då. Han var ljus, och hela klassrummet blev ljust. Han var glad, både över det han gjorde och över att ha alla de trettio elevernas uppmärksamhet utan att någon var rädd. Han kunde berätta allt på ett rafflande sätt, till och med om det var geografi och vi skulle lära oss huvudstäderna i Sydamerika. Han hade aldrig rest längre än till Västkusten där han hade en sommarstuga. Han kom från Västmanland men hade ingen dialekt. Ord och språk var en konst för honom och han kunde bara svenska. Hans sorg var att han inte kunde engelska när det infördes i skolan. Han sa att om han hade kunnat engelska skulle han ha berättat allt han visste på både svenska och engelska, för han sa att i framtiden kunde människorna på jorden kanske prata med varandra på just det språket.
Med tiden har jag kommit underfund med att han var expert på det jag kallar föräldring. Han lyckades med att inte bli störd av någon annans känslor. Han hade medkänsla med var och en efter behov. Han tog allt man sa på allvar och bemötte det varmt, vänligt och förnuftigt. Han hade en trygg grundstruktur som han följde om det var möjligt och inget annat rådde, men han var flexibel och tog varje situation precis som den var, här och nu. Han uppförde sig som om han hade ”all tid i världen” och som om han gott skulle hinna med allt som behövdes, oaktat han tog sig tid att möta varje enskild individs unika behov.
Han berättade att när han gick i andra klass kom han på att han älskade skolan och att han ville vara där hela livet. Hans föräldrar sa då att man bara gick i skolan en kort tid men han svarade att han tänkte bli lärare och frågade om han fick det. Hans föräldrar blev glada och så var hans framtid utstakad.
På seminariet träffade han sin blivande fru. De studerade tillsammans, gifte sig och fick två barn, och sedan började frun också jobba som lärare på samma skola som sin man, hela livet, och de bodde där i lärarvillan till sin död.
Hemma var det min far som hade denna entydighet, denna nöjdhet med sitt liv som kobonde och den som tog hand om det som kom i hans väg. Honom tänkte jag så lite på, men magister Larsson påminde hela tiden om honom.
En fråga jag ofta fått som vuxen är: ”Vad är det för speciell talang dessa människor har som gör att de har förmågan att lära ut som är så avgörande för andra människors inlärning och prägling, speciellt barn med svårigheter?”
I grunden vet jag inte det. Jag kan bara spekulera i vad det är, och de som känner igen sig eller som också förnimmer denna kvalitet kan kanske fördjupa mitt svar.
I mitt liv har jag träffat på ett tiotal personer som har den förmågan som gör att andra lär sig. Det är inte en teknik eller en metod, inte heller spetsfundighet eller underhållning. Det är mera som en särskild utstrålning från kroppen. Denna atmosfär bär till exempel orden på ett speciellt sätt. De kommer ut och sugs upp av åhöraren, inte med huvudet, utan i kroppen. Åhörarens kropp blir glad, nyfiken, intresserad och kreativt bildskapande. Det skapas ett helt nytt medvetande vid varje tillfälle. I efterhand integrerar sedan personen det hela i sin verklighetsbild och blir förnyad, utvidgad och upplyst.
Det finns en gemensam nämnare och det är att den personen vilar i en inre struktur som gör att det är lätt att vara här och nu och vara flexibel utifrån det som just händer. Inget rubbar det lugnet utan hur det än blir så blir det bra och det går att få ordning på situationen. Det är en form av ickerädsla, det behöver inte vara säkerhet eller trygghet, bara ickerädsla. Det gör att den personen har tillgång till all kunskap och erfarenhet hoan har i sig själv och att hoan också från atmosfären kan suga till sig det hoan inte har själv. Det är också en vinna–vinna-hållning, just det som omger en människa när det inte går att förlora utan allt går att använda på ett vinstgivande sätt. Däri finns någon form av hemlighet eller föräldring.
På ena sidan av skolhuset rann en bäck. Den var frusen och det hade bildats en fantastisk kana från skolgården ner utefter slänten, över isen. Av bara farten åkte man högt upp på den andra sidan. Vi tog oss upp där och åkte kanan på nytt ifrån andra hållet. Det var under ett par veckor den enda leken under rasterna, och den utövades av alla elever.
När jag en dag gick runt skolhuset för att åka kana mötte jag en brådmogen pojke från klassen under. Han tittade fräckt på mig och precis när han var i jämnhöjd med mig kastade han ut handen över mitt sköte på ett sätt som gjorde att hela min kropp reagerade. Jag förstod ingenting men det blev elektriskt i hela kroppen, och jag som inte hade känslor på insidan i vanliga fall blev helt fylld av denna speciella känsla. Det var som om allt annat försvann och jag befann mig i en varm sugande ström som ockuperade hela min verklighet. Denna känsla varade i ett par timmar och sedan försvann den.
Jag berättade det för min far och han förstod att det var åtrå som väckts i mig och att jag var helt utan insikt om vad detta var. Han förklarade för mig att jag började bli vuxen och att vuxna hade dessa känslor för att det skulle vara trevligt att göra barn. Att naturen ville få alla att skaffa barn och att naturen inte brydde sig om det lämpliga i situationen. Sedan sa han att jag inte skulle göra något åt det utan bara vänta på att det skulle gå över, att det alltid går över även om det är svårt, smärtsamt och njutbart, och att det föds en massa tankar och känslor som vill att jag ska göra något.
Helt plötsligt blev pojkar intressanta som pojkar, som något annat än flickor, som något som man kunde göra något tillsammans med och det var helt nytt för mig.
De som var lättast att umgås med var dels de som inte var intresserade av mig utan hade fullt upp med sig själva och andra och dels de som hade svåra inre problem, för då visste jag vad det handlade om. Jag kunde ”se” problemet i atmosfären. Att se i atmosfären betyder att jag skiftar läge inuti mitt huvud, ungefär som om jag sätter på mig specialglasögon och får den tredimensionella bildens djup att framträda ur den platta tvådimensionella bilden på pappret. Det är samma bild som förut, men med en extra dimension.
På så sätt får jag en vetskap. Det är som att se utan ögon och förstå utan att veta, att få en insikt om något som jag inte hade en aning om.
När jag ser i atmosfären runt en person ser jag vad den personen själv inte är medveten om, hur hoan har låst sig i ett tankefel eller ett majoritetsmissförstånd, hur hoan alstrar rädslor och andra känslor som binder fast personen vid ett tänkande som leder till en motsättning inuti, en konflikt som hoan själv skapar, och att det innebär att hoan inte kan bli nöjd med att ha de känslor och behov som hoan har.
När jag såg en persons problem i atmosfären var det lätt för mig att bara säga något ord, och då kom hela historien. Jag älskade att lyssna på deras upplevelser och erfarenheter, och ibland ställde jag någon fråga eller gav någon kommentar till vad de hade sagt, och plötsligt ljusnade det i deras inre, och då sa de hej då och sprang iväg för att göra något annat och roligare. Det passade mig utmärkt, för det där som var i det ljusa, det som var ”annat och roligare”, det begrep jag ingenting av, utan då letade jag upp någon annan eller något annat att göra i min värld.
Som liten tyckte jag också att det var roligt att ”avslöja” vad människor tänkte om varandra, och det gjorde ofta att de hamnade utanför gemenskapen. Ofta var folk eniga om något som gjorde att de hade en gemensam fiende och därför trodde att de var vänner med varandra, men jag såg att det bara var fråga om en gemensam frustration, och då avslöjade jag det. Då blev de arga på mig och sa att de visst hade gemenskap.
Jag kunde se om det pågick ett känslomässigt spel som gick ut på att någon odlade sin partners dåliga samvete. Då kunde jag säga: ”Men varför säger du så? Du gillar ju honom. Vill du bara ha honom för dig själv?” Då vände situationen och då kunde jag säga: ”Det går inte att stjäla någon från en annan människa. Kärlek är det enda som växer ju mer man ger ut av den.” Då försvann den negativa laddningen och de som hade stridit med varandra kunde börja samtala i stället.
Jag blev också duktig på att ställa mer och mer avancerade frågor och fråga på ett sätt så att den andre aldrig kunde räkna ut vad jag visste och ville ha för svar. Jag avskydde att andra anpassade sig till mig när de svarade så att jag inte fick något nytt att tänka på, bara det jag redan visste, och jag insåg att det hängde ihop med hur jag frågade och vad som kom ut i atmosfären som den andre kunde uppfatta.
En bieffekt av detta var att en hel del människor började tycka att jag var en intressant person och gärna vill prata med mig, ville att jag skulle komma med mina speciella frågor. Det hände att vi satt ett helt gäng, och rätt som det var bad någon mig att ställa en fråga, och sedan kunde de andra i timmar syssla med att besvara den. För mig var detta intressant på ett helt annat sätt än när folk pratade socialt. Det sociala pratet förstod jag ingenting av och kunde inte komma på hur jag skulle bära mig åt för att delta i.
Inga var den som var lättast för mig att umgås med. Hon hade inget behov av att jag skulle vara med i någon sorts process för att komma fram till vad vi skulle göra. Hon visste alltid, hon hade en vilja, och den följde vi. Det passade både mig och henne. Dessutom kunde hon helt enkelt gå till mitt klädskåp och ta fram vad jag skulle ha på mig, tala om hur vi skulle åka, och vad saker kostade så att jag kunde be om pengar, och hon gav mig order om vad jag skulle säga att vi skulle göra och vart vi skulle åka. Det var sådant som inte dök upp i mitt inre. Jag kunde inte förstå att de som var hemma inte bara visste vart jag skulle åka och vad jag skulle göra. I min värld var det ofta så att jag visste precis var alla var och vad de gjorde, och om jag inte gjorde det var det inget svårt för mig att koncentrera mig och ta reda på det. När det var något jag inte visste eller förstod, något som fattades av information eller något jag hörde som inte var sant, då kunde jag vagga mig Ut. Den fysiska kroppen fanns då kvar på en trygg plats och jag själv, det immateriella, mitt medvetande, flöt ut i atmosfären. Där fanns all information jag behövde. Jag svepte omkring och fångade information, satte ihop den med de fragment jag redan hade och rätt som det var blev det helt och for in i min kropp och då visste jag.
I min barndom hade jag tillbringat den mesta tiden Ute men efter att jag hade gjort ett avtal med min pappa om att jag skulle försöka att vara i den vanliga världen så mycket som möjligt, var det bara när jag blev ockuperad i mitt inre av något som jag gick Ut och hämtade information.
Kanske var den information jag hämtade inte alltid rätt, jag stämde sällan av, men i vart fall blev min värld förutsägbar när jag ”visste”. Ofta bekymrade det mig inte om folk var borta eller hemma, om de gjorde något eller ej. Jag levde i min värld och där hade jag fullt upp med det som för tillfället var i fokus och, som sagt, Inga fyllde väldigt ofta min värld med innehåll.
Far uppskattade henne mycket för han såg att hon tog hand om mig. Ibland skrek hon på mig, skällde och förklarade, men hon skrattade ofta och mycket åt mina egenheter. Hon var aldrig cynisk eller elak, inte ironisk eller sarkastisk, utan bara direkt med allt hon sa och gjorde, och Far tänkte att det var den mest konkreta information jag kunde få om det sociala livet, så han stödde henne ofta, bland annat mot mor som tyckte att jag var för ung. Inga var två år äldre än jag, så hon fick göra saker som jag egentligen skulle vänta med. Far lät ”nåd gå före rätt”, för han tänkte att om ett par år skulle Inga vilja helt andra saker och då skulle jag missa den inlärning som var möjlig nu. Inga var dessutom barnslig, så min far trodde inte att det var något problem med åldersskillnaden.
I slutet av 50-talet hade rock’n roll kommit, Elvis och andra spelade och sjöng ”syndig” musik. Far sa att det alltid varit synd med modern musik, så var det med jazzen när den kom och så var det med charleston på 20-talet, så han menade att man inte behövde lägga någon vikt vid det. Det uppstod sådana kulturer, och det enda man behövde passa sig för var att bli indragen i drickande eller i något ohederligt.
Sommar, sommar, sommar … skolåret var slut. Magister Larsson skulle få en ny klass och jag skulle gå sista året i skolan närmast mitt hem. Det kallades för fortsättningsskola och halva klassen skulle gå på höstterminen och andra halvan på vårterminen. Jag skulle inte gå förrän till våren.
Denna sommar mellan sjätte och sjunde klass blev annorlunda än allt annat i mitt liv. Den började med att jag fick åka på ”gräsfester”, att Far bestämde att det var dags för mig att öva mig i den sortens sociala sammanhang. Det var inte något nytt, men tidigare hade det varit en familjeaktivitet, och man hade fått följa med familjen tillbaka hem innan ”det roliga började”.
I vår trakt hade det blivit omodernt att gå på vanliga danser. Folkets Park-danserna fick inga unga besökare. I stället uppstod något som i Västergötland kallades gräsfester. Det var troligen lokalt. Runt om oss i olika församlingar uppstod festplatser som hade någon form av uppträdande, en del hade tombola, och festerna avslutades med lekar, vilket innebar att en person stod i mitten med dragspel och spelade och sjöng för full hals och instruerade alla i ”Lasse går i ringen”, ”Kom Julia vi gå”, ”Sju vackra flickor” och andra danslekar. I dag finns några få av de sångerna kvar som ringlekar till jul och midsommar, men på 50-talet fanns det ett tjugotal olika sådana, och ingen av dem var kopplad till någon speciell högtid. Festen började vid tretiden på eftermiddagen, och då kom både gamla, barnfamiljer och ungdomar dit. Ofta hade folk med sig fika och mat så att de kunde stanna ett tag. Sedan, på kvällen, blev det bara ungdomar, ungkarlar och ungmör kvar. Det var då danslekarna började. Man stod i en vid ring, och varannan gång var det flickorna som var i ringen och bjöd upp pojkar och varannan tvärtom. Det var också lekar där man var par och bytte partner på lite olika sätt. Kvällen avslutades med att man stod i halvmörkret och samtalade. Där knöts de flesta relationsbanden och där bildade man par, i stället för att det tidigare varit så att den äldre generationen hade kommit överens om vem som passade vem utifrån hierarki och ägande.
För mig var det uthärdligt just därför att det var så korta sekvenser. Någon kunde krama om en, svänga runt en, kroka arm och räcka hand. Allt detta gick för sig för att man hela tiden bytte partner. Ingen pratade utan man sjöng med i texterna och svängde runt.
Det fanns ungefär tio ställen att välja på. Några hade bara en eller två fester per sommar medan andra hade fest nästan varje helg. Ibland var det fest på flera ställen samtidigt och då var det viktigt att komma på vart de flesta andra, det vill säga de intressanta killarna, åkte. Platserna hade underbara namn och jag lekte ofta med dem: Abborreskogen, Brakelund, Sikemandsgrund, Filsbäck, Truve, Saleby. Till några var det längre att cykla och till andra kortare. Närmast låg Brakelund, så de festerna hade prioritet ett. Dit kunde vi promenera, och då kunde vi få åka hem på pakethållaren på en moped.
Inga kom först hem till mig, och hon visste alltid hur man skulle vara klädd för att vara ”rätt och inne”. Hon var kort, smal och söt och skrattade mycket och lätt. Hon var ljus i sinnet och ryckte på axlarna åt allt som var besvärligt och hade lätt för att bara gå vidare. Jag hade inte precis de rätta plaggen och färgerna men hon konfererade mycket med min mor och på så sätt fick jag en del kläder som gjorde att jag inte såg lika töntig som jag skulle ha gjort om jag hade fått klä mig efter eget huvud.
Så cyklade vi i väg till festen. Inga pratade om vilka hon ville skulle vara där, vilka hon trodde var där, vilka hon gillade och ogillade, vilka som var gulliga och vilka som inte var det. Jag lyssnade och undrade vad hon såg hos de olika killarna, och hon berättade vad som hände inne i hennes kropp när hon fick känslor. Det var inte samma som med mig. Jo, jag hade känt något sådant vid något tillfälle men ofta var det helt neutralt inuti mig, intigt, lugnt, lite mörkt och utan rörelse.
Inga var mycket populär. Killarna stod på rad för att få uppvakta henne. Hon kunde få vilken kille som helst som behagade henne. De killar hon valde var inga som jag kunde se något särskilt hos, bara vanliga pojkar, ungefär som min bror eller hans kompisar. Ofta var vi två flickor med ett gäng pojkar och ofta var det så att någon blev vald av Inga och då försvann intresset för Inga hos de andra. Då var det ibland någon som frågade mig något. Jag försökte bilda mig en uppfattning om innehållet i det han sa och svara utifrån det. Ofta var det bara något eller några ord jag förstod, men utifrån det bildade jag något att säga som jag kunde vara nöjd med innan jag sa det. Sedan sa jag det och väntade på nästa reaktion. Ofta ledde det till att pojken skrattade åt mig. Inte ironiskt, bara roat. Ofta fortsatte han att prata på samma tema, men eftersom jag sällan förstod att det hängde ihop med det första svarade jag på det nya på samma sätt som tidigare genom att lyssna, plocka upp något ord, säga något om det och vänta.
Pojkarna tyckte om detta. Ofta ledde det till att de gav mig förtroende som lyssnare. De berättade om sig själva, sitt liv, sin osäkerhet när det gällde tjejer, vilken tjej de var förtjusta i och de frågade ofta hur de skulle göra. Vi kunde prata i många timmar och jag trivdes med det.
Hur jag såg ut, sedd med andras ögon, hade jag inte en aning om. Men jag visste exakt vad jag hade på mig, hur jag såg ut i ansiktet beroende på vad jag tänkte, hur jag rörde mig och om det var ryckningar eller om jag kunde styra min kropp med tankarna. Jag vägde noga vartenda ord jag sa, vad jag svarade på och hur jag svarade. Det fanns ingenting som jag inte kontrollerade. Inte av misstro mot mig själv som de flesta som anpassar sig, nej, jag styrdes av tillit till min egen förmåga att vara mig själv. Jag tyckte mycket om mig själv, att vara Mig med stort M. Jag lekte inuti med ord, prövade dem för mig själv tills jag var helt nöjd. Jag praktiserade dem genom att prata högt för mig själv, lyssna noga och försöka räkna ut vad jag kunde förstå av de ord som kom in genom mitt öra. Sedan sa jag det till andra och var noga med att iaktta deras reaktion. Det spelade ingen roll för mig om de blev ledsna eller arga eller glada, det viktigaste var att jag kunde se att det gjorde något gott med dem, att de förändrades, blev som genomlysta, upplysta, och svarade något som jag i atmosfären ”såg” hörde ihop med den riktiga världen.
Andra ungdomar var upptagna av hur de såg ut i andras ögon, om de blev beundrade och fick komplimanger, om killar tände på dem eller om de blev utsatta för sarkasm, ironi eller andra nedvärderingar. Ibland såg jag att vissa tjejer fick status genom att vara söta, andra genom att vara tuffa, en del genom att kunna skratta när någon var elak och någon enstaka genom att slåss fysiskt eller munhuggas. Att vara slagkraftig och rapp gav poäng. Jag försökte förstå varför den ena blev beundrad för en sak som den andra blev ratad för. Det var så jag upptäckte att skillnaden kom inifrån.
Tjejerna konkurrerade med andra tjejer medan pojkarna gjorde allt för att imponera på tjejerna, speciellt någon som de tyckte var något extra. Ofta betedde sig tjejerna tvärt emot vad de egentligen ville. De avvisade och nedvärderade när de egentligen skulle vilja krypa in i famnen på killen och gulla. Det var obegripligt för mig. Alla dessa sätt att visa motsatsen eller något helt felaktigt inför den som visar sitt intresse förstod jag inte.
Tjejer var bara intresserade av de killar som hade status i de andra tjejernas ögon. Det gjorde att de ofta ratade dem som verkligen passade dem själva, och de missade ofta fina relationer i sina försök att uppnå status bland andra tjejer. Det förvred också relationerna, för när en kille märkte att en tjej valde honom för att få status blev tjejen ett objekt i killens ögon. Då var det endast sex som gällde, inte verklig intimitet och ett verkligt möte.
Det pågick olika känslospel som hade olika negativa vinster i stället för att verkligen dra upp kärlek till känsla. Det förbryllade mig att andra inte ändrade på det på samma sätt som jag gjorde. Jag förstod inte varför de andra ville ha alla dessa trassligheter som ofta ledde till gråt och tandagnisslan. Jag var ofta den som satt med de försmådda, både pojkar och flickor. Det räckte med att jag sa ett enda ord om misstolkningen så bröt personen ihop och började gråta och då fick jag hela historien serverad.
Jag sa: ”Förstår du inte att hon sa att du bara vill utnyttja henne för att hon är rädd för att du inte tycker om henne, och för att hon är rädd för att hon ska bli övergiven av dig, och du ska välja någon annan? Du har ju själv sådana tankar om henne, så varför talar ni inte om för varandra att ni tycker om varandra i stället? Var inte så knäpp att du plågar henne för att få henne att säga något. Var modig och säg det kärleksfulla först. Det vinner hon på, men du själv vinner mest.”
Eller också förklarade jag hur någons spel såg ut och vad den personen kunde göra i stället. Först sörja, sedan försonas och sist ställa tillrätta. Ofta lyckades det och då hade jag en bundsförvant för resten av livet.
Denna min nisch gjorde att jag ofta fick höra hur unga hade det med sina föräldrar, andra släktingar och vänner till familjen. Hur det var med drickandet hemma och pillerätandet. Jag fick höra berättelser från tjejer som blivit tafsade på och från en och annan som blev utnyttjad. Det utspelade sig många svartsjukedramer och andra små och stora tragedier. Jag var bra på att lyssna och se mönster, beskriva mönstren och säga ett och annat ord om hur det gick att komma ur dem. En del ungdomar tog jag med till min far och lät honom hjälpa till.
Jag förstod sällan om någon pojke var intresserad av mig personligen, och jag var helt nöjd med att få vara kompis, vän, någon som lyssnade och stöttade. Inte så mycket genom direkta råd utan snarare genom att jag frågade och gav små tips på andra sätt att tänka än det sätt de själva presenterade. Om någon sa: ”Jag försöker att vara så snäll och fin som jag kan men det räcker inte för jag gör ändå fel” då kunde jag svara: ”Det är tur att du gör fel för om du bara gjorde rätt hela tiden så skulle alla andras fel bli outhärdliga för dem och då skulle du bli ensam. Fel blir det och det kan vi vara glada åt för det visar att vi är mänskliga och att vi lever. Tänk inte på det rätta, det finns hela tiden när vi lär av felen och ändrar på det som är fel, och det är mycket roligare än att försöka göra rätt.”
De kunde aldrig räkna ut vad jag skulle svara. Jag upprepade inte kända värderingar utan mycket var helt nytt, taget ur atmosfären, eller hopkopplat med all den erfarenhet jag dittills hade. Ibland gick det inte att använda det jag sa, men det hade ändå betydelse eftersom det knuffade dem ur deras enkelspårighet och misstro.
De andra tjejerna tyckte sällan om mig. De tyckte att jag var konstig, att det jag pratade om inte gick att begripa eller att det inte var något att bry sig om. Jag utgjorde ett hot eftersom det var så många killar som hade förtroende för mig.
När gräsfesten var slut strömmade alla ut. På parkeringsplatsen eller vägstumpen möttes de som tänkte slå följe hem. Vi hade ofta cyklar, och det betydde att om det kom någon pojke på moped så fick man hänka. Ibland hänkade man på en bil. Det betydde att man höll sig i dörrstolpen vid den nervevade rutan och bilen körde i ca 30 km i timmen.
Men många gånger cyklade vi hem själva, och ibland hade vi sällskap med mina ungkarlar till farbröder samt ferieungdomar och andra som bodde hemma hos oss. Väl hemma stannade alla på kyrkbacken och satt där och pratade någon timme.
Min familj arrenderade en prästgård. Tre församlingar hade slagits ihop till en och det innebar att två prästgårdar blev lediga och kunde hyras ut. Vi bodde i en av dem och var grannar med en kyrkogård och en kyrka från elvahundratalet. Den ingick i vår vardag och det fanns en fin slänt utanför kyrkogårdsmuren där vi brukade umgås. Där fanns en grön saftig välklippt gräsmatta som vi älskade att sitta på, och det var tradition sedan flera generationer bakåt.
En gång kom det en pojke som hade bil till gräsfesten. Det var stans första raggarbil, men detta var innan begreppet raggare hade kommit till Sverige. Jag åkte med och vi stannade en bit hemifrån och satte oss i diket vid vägrenen. Han hade skjutsat hem sina kompisar, och mina hade också åkt hem. Han och jag satt där till fem på morgonen. Vi gjorde ingenting annat än att prata, det vill säga han berättade sitt livs historia och jag lyssnade. Han tittade på mig på ett sätt som gjorde att jag förstod någonting nytt om män, att de inte bara var ute efter att våldta. Det var en betydelsefull natt för mig.
Denne unge man, eller pojke, berättade sitt livs historia för mig. Han berättade hur han hade haft det som barn, att han var enda barnet och att det bara var han och hans mamma i deras familj. De bodde i denna gudsförgätna håla för att mamman hade blivit med barn och förskjutits av sin släkt. Han berättade hur mamman ständigt anklagade sig själv för att mannen som var hans far inte tog hand om henne och pojken och för att det var något fel på sonen eftersom fadern inte ville veta av dem. Han berättade om alla gånger han gått nere vid älven och funderat på att bara hoppa i och försvinna, men samtidigt var han nyfiken på livet och vad livet var för något. Han berättade att det kunde vara ljust på insidan, han kallade det glädje, att det bubblade i kroppen och att allt blev roligt. Men ofta, alltför ofta, och särskilt tillsammans med mamman, blev det tungt, mörkt och svårt. Det kändes som om livet bara var ett tomt skal som hindrade allt liv och som ledde till att han vantrivdes och kände sig värdelös. Livet var meningslöst.
Allt det han berättade om det inre livet var ett mysterium för mig, jag hade inget sådant, inuti mig var det bara ”intigt” – jag kallade det för tomt men det var inte tomt utan bara ”intigt”. Detta ingenting stod stilla och när det blev outhärdligt var jag tvungen att vifta med händerna framför ansiktet, snurra runt, vagga eller göra något annat så att det rörde sig på utsidan. Det fanns tusen olika saker jag kunde göra, riva mig, dra bort skinn under läppen, vad som helst för att det skulle kännas något så att jag visste att jag fanns. Jag kunde inte berätta detta, för jag hade inga ord för det. Men jag älskade när han talade så jag satt där och lyssnade. Ibland kom jag med ett ord, och helt plötsligt blev han ljus i sinnet och började leka med mig, bråka, kittlas och tramsa och det blev inte obehagligt.
Han pussade mig och höll mig i handen, han lade armen om mig och jag fick sitta helt nära, sida vid sida, och bara vara. I vanliga fall hade jag fått ett utbrott men han var så lugn och närvarande att jag bara kunde vara i det … det var nytt för mig och jag förstod inte vad det var. Jag förstod att det fanns ett inre liv, en del av det inre som för mig var okänt.
Eftersom jag inte hade något tidsbegrepp förstod jag inte att det kunde vara något dåligt med att vi satt där. När det ljusnat gick jag sista biten hem och han åkte tillbaka till staden. I vanliga fall kunde jag gå direkt till min sovplats via bakdörren, men just denna morgon var den låst, så jag måste gå genom hela huset och passera mina föräldrars säng. När jag gick förbi började mor skrika på mig att jag var en slyna, att jag var en slampa, att jag inte skötte mig. Jag visste inte ens vad de orden betydde så jag frågade, och då blev hon ännu argare och väckte far. Han snodde runt i sängen så häftigt att hans fot träffade mitt knä. Jag for baklänges rätt in i garderoben och drog ner alla kläderna med ett brak. Han fick ett skrattanfall och körde huvudet i kudden medan jag försökte trassla mig ur alla klänningar och blusar som rasat över mig. Mor tittade i taket och försökte återvinna fattningen men misslyckades. Det enda jag uppfattade var att klockan var tio över fem och att jag var tolv år.
Inga frågade senare om jag var förälskad. Jag visste inte vad det var men Inga sa att jag hela tiden tänkte på honom, pratade om honom och att han fanns inuti det tomma och att det, enligt henne, var bevis för att jag var förälskad.
Efter den enda gången vågade han inte ta kontakt. Han hälsade och tittade på mig på ett sätt som gjorde att jag förstod att han led inuti, men han tyckte antagligen att jag var för ung och outvecklad. Han skulle velat ha någon som var lite mognare att dela sitt liv med, och det var nog helt riktigt, men jag lärde mig något banbrytande – att människor har ett inre och att det inte alltid är ljust, utan att det kan vara på många olika sätt. Och jag började förstå mer av det som andra berättade för mig, andra saker än det man för det mesta pratade om.
Ingas föräldrar ville inte att hon skulle vara hos oss. Hon ljög hemma om vart hon skulle, vad hon skulle göra och vem hon skulle vara med. Men det var inte bara lögn för hon gick ofta pliktskyldigast dit hon sagt att hon skulle gå, visade sig där och gick sedan vidare hem till mig. Hon sa att så länge vi inte var kriminella eller missbrukade tyckte hon inte att det var ett problem att hennes föräldrar var i god tro. Men det var inte heller helt sant, vi hade börjat röka, jag var tolv och hon var fjorton. Folk hemma hos oss feströkte, så det fanns alltid cigarretter i deras fickor som vi kunde ta, någon ur varje. Dessutom rökte mor och hon hade aldrig någon reda på sina cigaretter, visste inte ens hur många paket hon hade. De låg överallt i huset, det var bara att avgöra vilket hon troligen hade glömt bort. Min bror var fegare, han knyckte tobak från en av mina farbröder som rökte pipa, och så bytte han till sig en pipa och den hade han i många år.
Jag kunde inte förstå hur någon kunde ljuga. Det vill säga själv fantiserade jag ju fritt, men avsikten var inte att föra någon bakom ljuset. Folk trodde att jag diktade ihop en massa saker, men det gjorde jag inte. Det jag pratade om fanns, fast i den riktiga världen. Ibland fanns det även i den vanliga världen men oftast bara i den riktiga. Jag berättade men tänkte inte på om någon trodde mig eller ej. Det var helt utanför min referensram om det jag sa var trovärdigt. När någon sa till mig att hålla mig till sanningen visste jag inte vad det var. Jag ”såg” hur saker och ting var och jag ”såg” att ingen levde i enlighet med det, så jag trodde att sanningen var det som någon berättade, hur det än var.
Inga däremot, och alla de andra ungdomarna som ofta var hos oss, de var helt medvetna om att de ljög. De ljög så nära sanningen som det gick. De undanhöll och manipulerade sanningen så att de blev trodda. Det fanns också koder för hur man fick ljuga. Alla föräldrar visste att barnen ljög. De vuxna ljög själva för barnen, inte minst om sex, och därför förväntade barnen sig inget annat. Jag förstod inte hur detta gick till, att man visste ett och sa ett annat. Om jag visste något – sant eller falskt hade ingen betydelse – så sa jag det.
Andra kunde använda tidigare situationer, minnas hur resultatet blev då och utifrån den erfarenheten ändra sina historier. Själv kunde jag bara reagera här och nu, på det som var, och jag kunde inte hämta upp någon gammal erfarenhet och använda den på ett smart sätt. Jag kunde inte tänka ut hur den andre skulle ta det jag sa, för att få det svar som jag ville ha. Det blev som det blev och det var olika hela tiden. Däremot kunde jag ”läsa av” den andre precis här och nu, och jag kunde svara det den andre behövde höra för att vara tillåtande.
Jag kunde också säga något som gjorde att den andre blev förvirrad eller inte kunde svara alls. Det tyckte jag var roligt, men ofta ledde det till att jag blev straffad. Det tyckte jag också om men det var ett problem för den som straffade mig. Då fick jag ofta höra att jag var korkad och dum.
Om ingen frågade fick jag inte någon impuls att själv berätta, eller säga vart vi skulle eller vad vi skulle göra. Jag kunde bära på vilka hemligheter som helst och jag kunde inte koden att man skulle berätta det och säga att det var en hemlighet. Man skulle avkräva ett löfte från den man berättade det för, för att denne inte skulle föra det vidare, vilket ingen höll sig till utan allt sipprade ut och spred sig. Jag förstod att det var meningen men om ingen ställde en direkt fråga stannade informationen hos mig. Jag hade ingen egen impuls att berätta, utan svarade bara på frågor om jag fick några.
Det kriminella var inte heller helt frånvarande. Om hösten pallade vi i mångas trädgårdar, men det var mera som en sport. Vi liftade i stället för att använda buss- och tågpengarna, som vi spenderade på annat, och det var strängt förbjudet. Vi plankade in på olika evenemang, och det värsta var att vi var ute efter klockan tio på kvällen utan att vara över sexton år och att vi körde moped innan vi var femton. Det betydde att vi ljög för polis och socialare och att vi höll oss undan och såg till att de fick något annat att sätta tänderna i.
Min far funderade på vad han skulle göra med mig under det halvår som jag väntade på fortsättningsskolan. Han tänkte att kommer tid kommer råd, så det fick bero under sommaren.
Vid höskörden kom ett gäng poliser från Göteborg och hjälpte till. De hade hjärtligt roligt och jag fick gå med svagdricka och porter till dem. Farmor hade stoppat ner flaskorna i blöta yllestrumpor och jag skulle ställa dem i solen och i vinden om det fanns någon, så svalnade de ner till kylskåpskallt. Jag tyckte mycket om sådana saker för då fick jag vara själv och göra saker på mitt eget sätt.
En av poliserna var kusin till min mor och hans svärfar och fru hade en begravningsbyrå i Göteborg. Han sa att han kunde ta med sig mig och att jag skulle få jobba på ”begravningstjänst” och hämta döda, svepa dem och göra i ordning kistorna så att anhöriga kunde komma till ett särskilt ställe och sitta vid den dödes sida en liten stund.
Så blev det. Mitt första jobb vara att svepa lik åt en begravningsbyrå och ordna det fint för de döda. Jag tyckte mycket om det. Då kunde jag programmera mig för precis vad jag skulle göra och jag fick göra det på mitt eget sätt och de döda klagade aldrig eller ställde till det för mig och det passade mig väldigt bra.
Jag märkte att det inte var någon hemma i kroppen, den döde fanns men inte i kontakt med kroppen utan bara som en svävande information i atmosfären. Jag ”visste” alltid hur den döde ville ha det och jag var noga med att göra det så bra som möjligt för att den döde skulle vara nöjd.
Mannen som var ansvarig för detta arbete, jag kallar honom Erki, blev också nöjd. Han var elva år äldre än jag, han var tjugofem och redan skild och hade två små barn som han inte kunde ta hand om. Hans exfru ville vara fri så hans barn blev placerade hos hans två systrar. De fick ett barn var för de hade inga egna. Han berättade sitt livs historia för mig och han sa att han såg allt i svart inuti. Han ville inte leva och nu när han inte kunde ta hand om sina barn själv blev livet ännu mer meningslöst.
Jag lyssnade och lyssnade, och jag försökte få honom att upptäcka att det fanns en mening i att finnas och att han hade ett värde även om han inte tog hand om sina barn. Vi umgicks hela dagarna. Han hämtade liken och sedan satt han på en stol och pratade medan jag gjorde i ordning dem. Ännu en gång fick jag erfara att det fanns någonting inuti en människa som var värt att veta något om.
När han berättade såg jag att det kom ut information i hans atmosfär, hans kommunikationsfält, och jag betraktade det och kunde berätta om något som jag såg. Jag hade nästan inga ord för det men han blev lite gladare och sa att jag förstod något som han själv inte förstod.
Under de fyra månader som jag arbetade där lärde jag mig mycket. Jag kom fram till att människor var ensamma på ett sätt som inte jag själv var. De hade inga immateriella vänner, som jag hade, att kalla till sig och umgås med i många timmar så länge som det gick tills något behov tog överhand och kallade mig tillbaka till kroppen, eller tills någon ville mig något och avbröt mitt tillstånd. Erki hade ingen sådan värld. Han kämpade med att vara duktig, att vara omtyckt, att vara snäll och att försöka hitta motiv för att leva i denna vanliga värld.
Jag frågade varför han inte var ledsen istället för att bara ge upp, och han svarade att om han hade kunnat så skulle han gärna vara ledsen istället. Jag försökte komma underfund med vad det var som hindrade honom. Vi pratade varje dag under de åtta timmar som vi träffades och ibland kom han och hämtade mig på kvällen och vi gick på bio. Jag älskade att se filmer för jag lärde mig så mycket nytt hela tiden om hur människor fungerade. Vi såg en film som hette Fruktans lön, som handlade om lastbilar som körde nitroglycerin. Alla utom en exploderade och den som inte exploderade körde rätt utför ett stup i sin glädje över att ha överlevt och så dog de tre i den bilen också. Ingen klarade sig. Erki sa att det var så det var i livet, allt går åt helvete, oaktat om man är glad eller rädd.
Vi såg många filmer och alla slutade olyckligt eftersom det var under den nya franska vågens tid. Jag tror att Erki valde sådana filmer eftersom de stämde överens med hans sinnesstämning.
Efter filmerna gick vi på kafé och satt och pratade om vad jag såg och förstod och han lyssnade men förstod ingenting av det jag sa. Han sa att jag förlängde livet för honom för han hade tänkt begå självmord innan jag kom dit och han hoppades att kontakten med mig skulle göra att han så småningom kunde se ljusare på livet. I mitt sällskap blev det ljusare, sa han, men så fort han lämnat av mig kom självmordstankarna tillbaka.
Jag åkte hem till jul och strax efter nyår gasade han ihjäl sig i sin bil. Jag blev inte förvånad för jag hade sett att hans liv hängde på en skör tråd och jag hade också förstått att han inte kunde leva för sig själv, av sig själv. Och när jag försvann så orkade han inte finnas till.
Jag brottades mycket med fenomenet att ta sitt liv och det gick inte ihop för mig. Dö skulle man ju ändå så varför då ta livet av sig? Det var onödigt och dumt och jag förstod inte varför. Jag tänkte att det måste gå att säga något som gör att folk slutar att vilja ta livet av sig.
För mig fanns inte döden i vanlig bemärkelse. För mig var det så att man inte kunde ta på en person när hoan var död, men det som var hoan själv det fanns, fast bara i atmosfären, och då behövde man inga ord när man pratade.
Jag skulle gå det sjunde och sista skolåret i samma skola där jag hade gått mina första år och cirkeln skulle slutas. Det hette fortsättningsskola och den varade i fyra månader. Halva klassen hade gått redan före jul, på höstterminen, och nu var det min tur.
Klassen hade minskat med alla ljushuvuden. De hade gått vidare till realskolan för att ta realen och sedan kanske studenten. De övriga hade inte betyg till att fortsätta och en del skulle följa sina fäder i spåren och behövde ingen skolutbildning för att bli bönder och hantverkare. Många av flickorna gick vidare till flickskolan och till lanthushållsskolor. De skulle helst bli bondfruar och då behövde man kunna det man lärde sig på lanthushållsskolan, annars var det en förberedande skola för ett kall som sjuksköterska, missionär eller småskolelärare.
Min pappa bad lärarna att jag skulle få titta på, han tyckte att det räckte, för han visste att jag lärde mig bäst så och var minst störande för lärarna. En av de nya lärarna tålde mig inte. Han irriterade sig på allt som hade med mig att göra. Han försökte fostra mig, och det ledde till att han fick utbrott och kastade ut både mig och bänken i kapprummet. Då plockade jag i ordning och gick hem.
Han tog som sin uppgift att fostra mig för han tyckte att jag var odrägligt ouppfostrad. Han gick bet. Jag lärde mig inget nytt under den terminen, men jag förstod att det var skillnad på lärare och lärare och jag förstod att alla inte kunde använda ord på det där magiska sättet som min förre lärare hade gjort.
Hösten efter fortsättningsskolan tyckte min far att jag skulle lära mig ett yrke, ett hantverk. Min far ansåg att jag hade fallenhet för att ”göra tanter fina i håret”. Jag höll ofta på att borsta, kamma och rulla mors och hennes väninnors hår. Dessutom gillade jag att sitta och titta på min farbror när han klippte. Han var frisör i vår närmaste tätort och ibland tog Far med mig dit när han skulle klippa sig. Det som fascinerade mig mest var att han klippte tio gånger i luften och en i håret, tio gånger i luften och en i håret, och jag förstod inte varför. Han pratade oavbrutet, berättade om alla andra han kände, om födslar, dödsfall, otrohet och andra förhållanden och skandaler. Och han lyckades mjölka ur alla sina kunder deras hemligheter. Han fick dem att avslöja saker som han sedan kunde göra en poäng av och föra vidare.
Min far hjälpte mig att söka en elevplats. Han tänkte att det var bra för mig att få titta på i flera år innan jag fick göra något själv och så tänkte han att jag nog skulle kunna få in det i mig som en struktur.
Han hade rätt. Det var bra för mig. Jag tittade på och jag kunde tvätta hår och räcka spolar och jag lärde mig sakta att städa. Min mor och hennes väninna åkte med mig till salongen varje söndag och hjälpte mig att storstäda och jag fick programmera mig så att jag visste vad man gör varje dag. Det var lätt att lära sig det man upprepade varje dag men väldigt svårt för mig att få in det som bara skulle göras en gång i veckan.
Det svåraste var att svara i telefon. Jag var dålig både på att förstå tidsbeställningarna och på att svara på ett artigt sätt. Jag fick öva och öva och öva tills jag lät som en automatisk telefonsvarare och då gick det bättre. Jag fick lära mig att le samtidigt som jag pratade och med tiden lät jag inte otrevlig. Efter ett halvår kände de flesta kunderna till mig och mina egenheter och hjälpte mig med svaren så att alla blev nöjda.
När jag räckte spolar lyssnade jag noga på vad damfrisörskan sa till kunden, vad man fick prata om och vad man inte fick prata om. Jag lärde mig en massa börjor, olika sätt att inleda ett samtal, och bland dem valde jag någon godtyckligt. Ibland blev det helt fel men jag hade också lärt mig att säga: ”Åh, vad dum jag är, ursäkta, hur är det med …?” och på så sätt fungerade det.
Jag lärde mig att skratta på rätta ställen även om jag inte förstod vad det var som var roligt. Jag visste hur det såg ut i atmosfären när det kom någon lustighet ur någons mun. Fortfarande missar jag ofta roliga poänger i det folk säger men jag vet ändå precis när jag ska skratta.
Fördelen var också att jag inte behövde titta folk direkt i ansiktet. Jag kunde titta på håret och titta upp på personen i spegeln och återgå till att titta på håret. Det gav mig ro att vara här och nu och vara trygg inuti.
Att möta folks blick var nästan omöjligt för mig för då förlorade jag mig i den andres inre, och det var förbjudet, det visste jag. Om jag gjorde det någon gång blev den andre arg och förvirrad och trodde att jag var ond. Jag gissar som vuxen att det är därför människor blir rädda för autistiska personer och tror att de är elaka och onda.
Det är inte så att jag kan se in i folk och uppfatta vad de tänker och känner, men jag kan betrakta dem på ett sådant sätt att de tror det. Egentligen ser jag ingenting, men när någon talar och det kommer ut i atmosfären – kroppens språk som deras huvud sällan är medvetet om – och jag säger något om det, då blir folk rädda för att de inte har kontroll över sig själva och det de säger.
Det har genom livet varit en svår konst att titta någon i ögonen och låta bli att ”se”. Men på damfriseringen gick det utmärkt och jag lärde mig så mycket om kvinnors inre. Jag frågade: ”Vad har du varit med om sedan du var här senast?” Då blundade kunden, kände efter hur det kändes att sitta och bara vara, och så kom det. Långa livshistorier med bekymmer och glädjeämnen, med oro och svårigheter, och också hemligheter om förälskelser och annat.
Under de fyra år som jag var gesäll växte det fram en medvetenhet hos mig om hur kvinnor naturligt fungerade och vad det var som försatte det ur spel. Jag kunde ingenting om hur man bar sig åt för att hjälpa dem, så jag bara lyssnade och associerade till vad de sagt tidigare och påminde dem om vissa saker. Jag var expert på att tvätta håret precis så länge som de behövde för att prata av sig, och jag visste när de behövde en kopp kaffe. Kunderna uppskattade mig, inte för att jag var en duktig frisör utan för att de kände sig så lättade och nöjda när de gick från salongen.
Vi träffade flera gäng i stan. Ett av gängen bestod av dem som bodde i nya stan. De brukade åka moped, och alla hade samma färg på jackorna. Vi kallade dem röda gänget. En av dem var en pojke som jag i efterhand kan förstå hade någon form av Aspergers syndrom. Han hade svårt att uppföra sig som de övriga, han var inte lika ”inne” och blev därför ofta över. Honom satt jag ofta och pratade med. Han hade en ensamstående mamma som jobbade hårt för att han skulle få utbilda sig men det ville han inte. Han ville inte jobba heller utan bara syssla med musik. Det var hans stora intresse och han visste mycket mer än alla andra om olika artister och låtar, och det kunde han berätta om länge. Han var intresserad av en vacker flicka som föraktade honom och som utnyttjade honom på ett grymt sätt. Hon fick honom att betala fast han var mycket fattigare än hon, och sedan stack hon med andra killar och han fick sitta och vänta för att få skjutsa henne hem på sin moped. Han var så olycklig, så olycklig. Många år senare berättade han för mig att han ofta hade haft självmordstankar och att han led illa av detta. Det var kontakten med mig som på något sätt lindrat smärtan så att han inte gjorde slag i saken.
I detta gäng fanns det en artonåring. Han hade bil och han var filmstjärnesnygg men han var rädd för tjejer. Jag såg det och jag erbjöd honom att pröva på mig. Han hade aldrig kysst någon eller hållit om någon, han bara flöt omkring onåbar och blev därför attraktivare men också allt räddare. Han visste inte hur han skulle börja. Jag tyckte att han skulle komma ut på landet och vi kunde gå ut i skogen så skulle jag lära honom. Han frågade hur jag kunde veta hur man gör. Jag berättade då att jag hade suttit och tittat på hur andra gjorde. Jag tyckte inte om när folk tog i mig så jag höll mig utanför, samtidigt som jag ju alltid var med. Jag hade frågat många vad de kände i olika situationer och vad det var för trevligt med att göra si eller så. Ofta var det genant det jag frågade men samtidigt hade de ett behov av att berätta så jag fick ändå en massa information.
Vi körde ut i skogen. Han ställde bilen och vi gick till ett ställe där man kunde sitta som i ett sorts dike. Jag satte mig på en stubbe och väntade. Sedan visade jag honom hur man skulle ta tjejens hand. Hur man skulle tänka och vara. Att man skulle strunta i sex och i stället vara i kontakt. Han fick prova och hålla på tills han själv tyckte att det var behagligt. Jag talade om hur jag trodde att en tjej som han var intresserad av skulle uppfatta det. Jag lärde honom också att beröra läpparna och huden på ett sätt som kittlades och att det var något som var mycket behagligare än att kyssas på det där äckliga sättet. Vi hade väldigt roligt. Efter ett par timmar sa han att han fått nog och han skulle se om han vågade prova något av det han lärt sig på någon som han var förtjust i.
En tid efteråt hade han vänslats med några fina tjejer och då frågade jag om det var något mer han ville lära sig av mig. Jag berättade för honom att sex inte var aktuellt för det skulle man bara ha med den som man kunde tänka sig att se på andra sidan köksbordet i resten av sitt liv, som min far hade talat om för mig, och jag var säker på att det inte var mig han ville se där. Han tyckte att det var ett bra sätt att välja tjej men han ville ändå träffa mig en gång till och pröva igen, nu när han fått lite mer erfarenhet.
Det gjorde vi och han sa då att även om de flickor han träffade var vackra och ”inne” så var det ingen som var lika mjuk och behaglig som jag. Fast samtidigt sa han att jag ju var sju år yngre än han och egentligen bara ett barn.
När han såg mig kom han direkt fram och kramade mig. Han stod och pratade med mig, och även om han hade en hel hord med trånande tjejer omkring sig erbjöd han mig att åka med hem och han skjutsade alltid hem de andra först. Sedan kunde vi sitta och prata i hans bil i ett par timmar, och alla de äldre, fina flickorna avundades mig min privilegierade plats.
Vi pratade om livet. Han frågade mig vad det var för mening med att leva. Han jobbade som grovarbetare på byggen, som murarlärling, och det var ett hårt jobb. Han fick en stark kropp men han tyckte att det verkade drygt att hålla på så hela livet. Jag berättade för honom om Slire och Skydde, mina väsen, och om att leka på riktigt i den riktiga världen. Han blev förvånad, och sedan berättade han att han också hade en liten ljusfigur som han såg sitta på sängstolpen och som meddelade honom saker. Han var rädd för att prata om det för han var rädd att han var sjuk och tokig som hade sådana idéer. Jag berättade för honom om de två världarna och frågade om han kunde skilja på dem. Det kunde han. Då konstaterade jag att han inte var tokig och det kom en stor lättnad över honom.
Han berättade också att han inte hade haft sex med någon, bara att han lekt sexlekar när han var liten, innan han blev mogen. Jag sa att det hade inte jag heller och då skrattade han för det hade han redan förstått. Han frågade vad jag visste om killar och sex. Jag berättade det jag visste, att man kunde bli med barn och att man kunde bli sjuk. Jag fick berätta allt jag visste och han frågade mer och mer. Sedan frågade han mig om han inte kunde få skjutsa hem mig från fester när han hade andra tjejer i bilen så att han inte skulle behöva hamna i den situationen. Det slöt vi ett avtal om.
Vi träffades inte så många gånger efter det för han flyttade med sin ensamstående mamma till Stockholm. Hon hade träffat en ny man och de skulle bosätta sig där. Han kom ut och hämtade mig, och så berättade han att han skulle flytta och att han var ledsen för att jag inte skulle bo där han var. Det kom tårar i hans ögon och jag var helt förvånad. Jag kände ingenting. Det var ju tråkigt att han skulle flytta men jag hade ingen förmåga att föreställa mig livet, vare sig med eller utan honom. För mig fanns han bara varje gång vi träffades. Vi tappade kontakten.
Tjugo år senare såg jag hans dödsannons i Stockholmstidningen och kunde skicka en liten blomma till hans begravning. Han dog i cancer.
Det fanns också ett annat gäng. De hade tuffa skinnjackor och en annan sorts mopeder. Det var killar som bara ville ha sex och om de inte fick det var de inte intresserade. En av dem var en vacker kille som var extra tuff mot tjejer. Men jag såg att han var rädd och gick fram till honom och sa att han inte behövde vara rädd för han behövde inte bevisa för mig att han kunde ligga med en massa tjejer. Om han ville slappna av och ta det lugnt kunde han nöja sig med mig för en kväll eller så.
Han blev chockad av att jag såg rätt igenom honom och avslöjade hur han verkligen var. Han sa att han hatade sig själv för att han hade den attityden och att han och hans kompisar hade våldtagit två tjejer. Efteråt hade han inte kunnat sova för han förstod att han varit med om att förstöra deras liv. Han sa att han inte haft sex med dem men att han hade hejat på och blåst under det hela.
Vi satt på kyrkmuren och han grät i flera timmar, osedd av alla utom mig. Han fick berätta tills han inte orkade gråta längre. Jag förstod inte hur illa detta gjorde dessa flickor och jag hade inga värderingar på det som pojkarna hade gjort. Jag förstod att det var fel och att man inte skulle göra så, men ändå fattade jag inte varför flickorna inte hade försvarat sig, varför de inte bet och skrek och sparkade pojkarna i skrevet och hjälptes åt att bli fria. Jag frågade honom och han sa att de bara blev stela och kalla och inte gjorde någonting. Det förbryllade mig mycket, detta att flickorna lät sådana saker ske, och jag undrade varför deras pappor inte hade talat om för dem hur man gjorde för att bli fri. Jag frågade om det skett flera gånger men han sa att efter den gången åkte han ofta hem när det drog ihop sig.
Jag funderade mycket på hur tjejer fungerade. Jag förstod det inte. De berättade om killar de legat med som de inte ville ligga med men gjorde det ändå. De sa att man inte kunde säga nej, att man inte fick säga nej. Om man pussades och kramades med en kille fick man skylla sig själv, för annars blev killen skadad på något sätt. Jag undrade vad som var skadligt. Jo, att killen inte fick utlösning, då kunde han bli galen och slå ihjäl andra.
Jag visste att pojkar kunde leka med sig själva, med sitt eget kön, och få utlösning hur lätt som helst. Det hände ofta i sömnen och under täcket, och ingen av alla dem jag sov i samma rum som hade något problem med det fast de inte hade sex med tjejer. Jag berättade det för killarna och de skrattade hjärtligt och talade om för mig att de sa så till tjejerna för att få som de ville.
Jag berättade samma sak för tjejerna men de trodde mig inte. När de frågade dem som bodde hemma hos mig, nekade de direkt för de ville inte avslöja den hemligheten. Jag bad tjejerna prata med någon vuxen men det vågade de inte. Då sa jag till min mor att hon kunde berätta hur det var, detta med sex, så att tjejerna skulle kunna förstå att de inte måste ligga med killar om de inte ville. Det gjorde hon.
Jag bad min pappa prata med killarna. Han sa till mig att bjuda hem dem en söndagseftermiddag och så satt de vid kyrkmuren och fick ställa alla sina frågor till honom. Vad han berättade fick jag aldrig veta, jag var ju tjej så jag fick inte vara med.
Ett tredje gäng var gymnasieelever, de kom från den finare delen av stan och de hade föräldrar som var läkare, lärare och direktörer. De hade sina fester hemma, och där var det alltid en massa sprit, tobak och mycket musik, dans och sex. Alla blev mer eller mindre fulla och tjejerna var som trånsjuka katter som klängde och hängde. Så droppade en del iväg till diverse sovrum och kom tillbaka med kläderna på halv stång. Min uppgift var i hög grad att ta hand om dem som blivit försmådda, mest killar men också en del tjejer. Jag satt och höll dem i handen och lyssnade på deras historier.
Jag fick lära mig saker som jag inte kunde få ihop. Man var inte tillsammans med någon om man inte hade sex, och om man var tjej och hade sex med någon ansågs man vara en som ingen ville ha, vilket gjorde att killen inte behövde vara trogen den tjejen. Jag försökte förklara för tjejerna att jag hade ett annat sätt att välja – jag tänkte ”Skulle jag kunna se den här killen på andra sidan köksbordet i resten av mitt liv?” – men de sa att de var så rädda för att mista sina killar att de gick med på vad som helst. Jag förklarade att då, om någonsin, kunde de vara säkra på att mista honom. De grät över detta dilemma men få vågade utmana killarna genom att inte gå med på sex. Dessutom var man en tönt om man var oskuld och inte hade sex med någon.
Ofta var det samma tjejer som satt och grät vid min sida. De hade inte fått sin mens och var livrädda för att vara med barn. De var inte ihop med killen och om de skulle komma och säga att de var med barn skulle han bli så arg, så arg. Dessutom, om det var så, var hela deras ungdom förstörd och dessutom skulle det bli skandal i familjen. Jag lyssnade och lyssnade och sedan, när de visste att de var med barn, var det ofta jag som fick följa med dem hem och prata med föräldrarna. Det var inte jag som sa något, jag var bara med som ett stöd. De som blev med barn fick också prata med pojkens föräldrar och sedan skulle föräldrarna göra upp om hur det skulle skötas.
Flera flickor fick åka iväg de sista månaderna och adoptera bort sitt barn om killarna inte ville vara tillsammans med dem och gifta sig. Någon fick behålla barnet och föräldrarna tog hand om det och några gifte sig.
Jag hade en särställning bland killarna eftersom jag var den som höll dem som spydde om pannan, ledde dem hem och fanns med vid deras kärlekssorger. Festerna förflyttade sig från villa till villa, till sommarstuga, till jaktstuga. På Kinnekulle, på Kållandsö, i Tofta. Hela gänget drog mellan dessa platser och jag var självskriven, blev hämtad och skjutsad och ansågs som ett pittoreskt inslag på festerna. Ofta fick jag en stund för att berätta om något som de tyckte var roligt och det gjorde jag gärna.
Jag hade en konstig idé. Om någon tjej som var med försvann med en kille och jag förstod att de hade sex, trodde jag att det inte gick an att någon annan också hade sex. Det var som en kvot som var fylld, det var bara ett par per fest som fick ha sex. Just i dessa sammanhang var det ett helt annat mönster och det förbryllade mig. En gång frågade jag en kille om detta, och han tyckte att det var så roligt att han berättade om det vitt och brett och alla skrattade åt min dumma missuppfattning. Jag tog inte åt mig eller reagerade utan stod bara där och såg förvånad ut och jag fick en massa sympati. Sedan kom det fram många och frågade mig om livet. Det ledde till att min ställning stärktes.
När vi lämnade ett ställe såg det ut som ett sjöslag, flaskor överallt, matrester, massor med disk, fläckar, och allt, allt var i oordning. Ingen hävdade att vi skulle städa. Vid något tillfälle frågade jag vad deras föräldrar sa när de kom hem och det såg ut så. Svaret var att alla ställen hade städerskor och att de ringde till dem och bad dem städa upp mot extra betalning och det gjorde de. Det var ett välkommet tillskott i städerskornas plånbok och de blev mycket glada.
I detta gäng fanns en kille som uppvaktade mig. Han var son till ett högt befäl på flygflottiljen, och han var spirituell och intellektuell, beläst och musiker. Jag kunde inte läsa så han läste intressanta böcker för mig, Tom Sawyer, Black Boy, Huckleberry Finn och andra. Det var en helt ny värld för mig och jag försökte förstå. Vi kunde sitta hela nätterna och bara samtala. Han blev helt förtrollad av mitt sätt att förstå världen och verkligheten. Han kunde inte höra sig mätt på mina historier om Slire och Skydde, om alla immateriella lekar vi lekte, och om mitt liv på gården. Ingen hade någonsin frågat mig om saker på det sätt som han gjorde och det var så spännande.
Han grubblade mycket när han var själv och han kämpade hårt med att finna motiv för att fortsätta att leva. Egentligen ville han inte finnas, men nu fanns han och han försökte att hitta en mening i det. I mitt sällskap sa han att allt vad grubblande hette var miljontals mil borta, men så fort jag försvann kom det nära igen.
Han älskade mig verkligen och han respekterade mitt sätt att tänka kring sex och ville vara helt nära mig. Ofta ville han ligga med huvudet i mitt knä när vi lyssnade på musik eller när han läste för mig eller när han eller jag berättade något. Det var som en helt egen värld. Vi befann oss i den ”riktiga” verkligheten och vi gjorde sällskap i den.
Han hade mycket annorlunda upplevelser av livet och tiden, han var inte fast i dogmer och kände sig ofta som en främmande fågel. Han läste på gymnasiet och jobbade vissa nätter vid ugnarna på en porslinsfabrik. Han rökte pipa och hade tjugotre pipor som hängde i en vas på en byrå. Alla med en piprensare i. Han spelade basfiol och lyssnade på klassisk musik och jag älskade hans symfonier, för det var så vackra och jag kunde se hur de färgade atmosfären.
På dagarna jobbade jag och på nätterna satt jag med honom på hans jobb eller hemma hos honom. Det var en gyllene tid.
Han följde med hem och träffade min pappa och de satt och pratade i några timmar. Han fick sig till livs alla mina egenheter och svårigheter och han kunde ställa alla tänkbara frågor. Min far sa också att han inte skulle tänka på sex förrän han var helt beredd att ta hand om mig och eventuella barn och att jag inte var särskilt kapabel att klara en vuxen kvinnas ansvar. Far sa också att om vi skulle vara tillsammans, om han menade något med det han sa, behövde vi bo kollektivt på gården så att eventuella barn fick den vård de behövde. Det hade han ingenting emot så vi fortsatte att umgås.
Men min mor tyckte att han var en underlig typ.
Så tog han med mig till sina föräldrar och sin släkt på en middag för att presentera mig. Det blev katastrof. Jag kunde inte äta med kniv och gaffel. Han försökte få mig att uppträda korrekt, men det gick inte och hans undervisning var illa vald. Han hade sagt till mig att jag bara skulle svara på deras frågor med svar som de ville höra.
Jag trodde att det betydde att jag skulle svara på vad de tyckte, inte på vad de sa, och det gjorde att jag avslöjade de värderingar som fanns bakom de vänligheter de uttryckte. De tyckte att jag var förfärligt oförskämd.
Vid middagen var det till exempel en av deltagarna som tyckte att jag såg tafatt ut och sa: ”Det var ett unikt sätt att uppträda på.” Det var meningen att jag skulle ta åt mig det och känna mig dålig, men istället sa jag: ”På en bondgård njuter man av maten när man äter, men du är bara upptagen av hur man äter, och det är inte jag.”
Det blev mer och mer obehagligt för de andra, men jag fattade inte det utan fortsatte att uttrycka mig på mitt raka bondska sätt, utan intellektuell finess. Jag förstod inte skämt utan tog dem på allvar och började argumentera emot, och det fick dem att tycka att jag var mycket primitiv och ovärdig. Dessutom skulle jag konversera med en herre på andra sidan bordet och sa något oförskämt om hans klädsel, och då reste han sig, röd i ansiktet, och gick ut.
Det blev obehagligt tyst och någon försökte skoja till det men det slutade med att sällskapet bröt upp tidigt.
Senare fick jag veta att föräldrarna tyckt att det var mycket pinsamt att ha mig där och att de inte kunde förstå hur deras son kunde umgås med någon som jag. Hans syster tog mig i försvar och sa att hon hade träffat mig flera gånger och att jag var en god och klok människa när jag inte var i ett sammanhang där jag inte passade in.
Jag förstod inte vad detta pinsamma var för någonting. Inte vad folk kände eller hur något kunde vara genant och olämpligt. Jag hade en stor depå inuti huvudet av pinsamheter som jag visste att jag inte fick göra, men här var tydligen allt jag sa och allt jag gjorde pinsamt och då blev jag helt förbryllad.
Efter det ställde föräldrarna sin son inför ett ultimatum. Om han skulle välja mig skulle han inte längre betraktas som deras son. Dessutom hade de redan sett ut en lämplig flicka åt honom från en god familj och som han lekt med som barn. Hon var ett ”lämpligt parti” för honom. Om han ville välja en så konstig människa som jag, en som inte var acceptabel i hans kretsar, då kunde han räkna med att han blev utesluten ur deras gemenskap. Det var otänkbart att jag skulle vara delaktig i deras familj, det skulle han ha fullständigt klart för sig.
Han blev rädd och visste inte vad han skulle ta sig till. Han ville leva med mig, vara med mig, ha mig vid sin sida. Han levde i en himmel och ett helvete med mig men han hade aldrig känt sig så levande som i sällskap med mig. Samtidigt ville han ha sin familj, vara med dem, göra alla resor och roliga saker som de höll på med, gå på fester och umgås. Han förstod vad han skulle bli tvungen att vara förutan om han gjorde allvar i att leva med mig.
Jag gav honom chansen att vänta, följa med honom, eller träffas när vi kunde och vänta på att vi blev vuxna. Han avstod. Han ansåg det vara för svårt. Han ville inte utsätta mig för sin familj mer, han tyckte att de var helkorkade. Men han kunde inte tänka sig att bryta med dem.
Jag visste att det var honom jag ville se på andra sidan köksbordet, jag förstod att det skulle bli en pendling mellan svindlande höjder och bottenlösa djup men jag var beredd att leva det livet ändå. Vi tog avsked och det var tragiskt för honom för jag ”såg” i atmosfären att han aldrig skulle bli lycklig med någon annan. Det borde jag inte säga fast jag sa det ändå och då frågade han mig något oväntat. Han frågade mig om vi inte kunde ha sex innan vi bröt.
Han berättade att han aldrig hade haft sex med någon och att han ville ha det med just mig. Han berättade att han visste att man kunde bli med barn och han lovade att han skulle använda skydd så att det inte var någon risk. Om jag ändå skulle bli med barn så skulle han absolut gifta sig med mig och strunta i sin egen familj. Han önskade nästan det men han sa att han kunde inte göra det på trots. Om vi hade otur var det okej, men inte annars.
Den kvällen hämtade han mig vid tåget. Det var en lördag. Vi tog en lång promenad utefter älven och vi gick ut på piren och satt där på var sin sten och tittade på vattnet. Han berättade allt om sitt inre liv, sina sorger och sina glädjeämnen, hur han hade haft det som barn, vad som var viktigt i hans liv och också hur svart det kunde bli inom honom. Han berättade om sig själv, sin innersta karaktär och hur han såg på mig. Hur jag var så ovanlig och annorlunda i hans värld. Hur jag kunde beröra honom i hjärtat, hur ljus han blev varje gång han mötte mig, hur roligt vi hade tillsammans. Innan han träffade mig tyckte han att världen hade varit grå. Lite mörkare men inte svart, lite ljusare men inte vit, bara grå, och hur allt hade fått färg när jag var vid hans sida. Han berättade att allt jag sa var helt annorlunda än allt han hört tidigare och han blev glad ända in i märgen av att få mina kommentarer.
Sedan gick vi på bio. Vi såg en italiensk nya vågen-film som var intressant. Den handlade om en liten flicka som blev döv, blind och stum när hon efter kriget lekte med sina kompisar och en handgranat exploderade. Det var chocken som bedövade henne. Sedan fick man följa hennes liv när hon växte upp och hur hon fick lära sig att skriva i handen för att kunna kommunicera. Han grät och sa att han kände sig så vid tanken på att vi skulle skiljas. Hon blev mycket vacker när hon växte upp och vid ett tillfälle blev hon våldtagen av en ung man som inte kunde styra sig. Hon var tillgiven och trodde honom om gott och sedan utnyttjade han henne. Då släppte chocken. Då kunde hon se, höra och tala igen. Då blev hennes liv helt eländigt, dels därför att hon blev utesluten av dem som tagit hand om henne och dels därför att mannen ansåg att hon var hans egendom. Hon tog livet av sig.
Efter filmen gick vi till ett kafé och fikade. Vi satt där och begrundade filmen. Jag berättade vad jag såg i filmen och han berättade hur nära detta hängde ihop med hans inre liv. Han berättade hur svårt det var att på ytan ha det så bra som de hade i hans familj, och hur det var att ha ett sådant helvete under ytan. Jag lyssnade men kunde inte förstå hur det kunde vara så på insidan och i hans känslor.
Det var en underlig stämning mellan oss, väldigt nära och ändå utan kontakt. Han var i kontakt med sig själv men inte med mig. Jag visste inte vad allt detta var, vad det betydde, men jag tänkte att det kanske var så det skulle vara när man skulle ligga med varandra. Jag hade sagt hemma att jag skulle bo över hos min chef på damfriseringen, och det var inte något ovanligt så det gick bra. Men i själva verket skulle vi sova över i hans lilla vindsrum med snedtak. Vi gick hand i hand. Han lekte med mig. Han dansade omkring, sprang undan, gömde sig och lekte någon form av tittut. Han fångade mig, kramades och pussades, inte erotiskt, bara sensuellt. Jag fick utbrott och han fortsatte tills jag skrattade hjärtligt.
Så kom vi hem till hans rum. Han blev mycket allvarlig och så sa han att han inte ville ha sex. Jag förstod ingenting. Han berättade då att alla tror att sex är att knulla och att han sa att de som trodde så hade fel. Han berättade att han hade träffat en klok man som han suttit ner med, en same i Norrland, och han hade berättat vad det var att vara i ett riktigt möte mellan en man och en kvinna. Att bara vara i det och bara tillåta det att bli sex om det blev det och låta bli om det inte blev det. Det var inte viktigt vilket, utan det som var viktigt var att man var i samma anda.
Så tände han levande ljus. Så hade han några blommor som doftade. Så satte han på mjuk jazzmusik, soul, på svagt ljud. Så tog han av mina kläder och lät också sina egna glida av. Så befann vi oss i varandras anda hela natten. Vi sov några minuter då och då, vi var lediga dagen efter så vi behövde inte sömnen, vi njöt och levde i en sensuell lek som jag inte kunde förstå, men jag trodde att det var så det var. Jag hade ingen erfarenhet av detta och jag hade aldrig varit så nära någon och jag tyckte om det.
Det var lättsamt och roligt, varmt, mjukt och vänligt. Han pratade, jag pratade, vi nynnade i kapp med musiken och somnade, vaknade, han snurrade en hårlock, han drog med handen över kinden, han höll sina läppar mot mitt ögonlock och jag försökte känna. Inuti mig var det något konstigt, inte känslor men något som var som en rörelse. I vanliga fall rörde sig ingenting inom mig och det var första gången jag kände rörelse och det var ovant och jag visste inte hur jag skulle förstå det.
Visst, sexuellt sug, attraktion, åtrå hade jag känt men det var inte intressant. Det var bara kroppens drift och den hade min pappa sagt att jag inte skulle följa. Det var inte det som rörde sig inuti mig nu. Jag förundrades av detta och samtidigt visste jag att det bara var för mig att vara med, att följa och befinna mig i denna anda. Det var som om tiden stod stilla och var evig och ändå tog den slut, denna magiska natt.
Vi tog farväl på perrongen när han tog tåget till Malmö. Odramatiskt, utan tårar. Han bad mig att inte säga eller göra något för då skulle han bryta ihop. Vi stod där och tittade på varandra en stund. Så bad han mig gå innan hans föräldrar och syskon kom för att vinka av honom. Jag gick och lämnade honom där. Jag stod en stund bakom stationshuset och tittade på honom när han pratade med sina släktingar. Han såg helt tom ut och log på ett sådant sätt som när ingen är hemma. Jag vände ryggen till och gick.
Och som den person jag är; efter kort tid fanns han inte mer i min värld och jag levde vidare och träffade andra.
Flera år senare sökte han upp mig igen. Vi sågs och pratade en natt. Han hade då kommit underfund med att han gjort fel när han lät sina föräldrar styra hans val av livspartner. Nu var han gift och hade ett yrke, hus och allt som hör till men inga barn, hans fru ville inte ha barn, bara gå på stora fester och röra sig i jetsetkretsar, de bodde då i huvudstaden. När hans bäste vän omkom i en olycka drabbade det honom som en blixt från klar himmel att han gjort fel val. Han stannade upp och såg sitt liv som en teater. Alla fester och allt umgänge med familjen var så ytligt och bara på en nivå där alla andra kunde konkurrera och beundra att han hade en fantastisk fru, att de var ett vackert par, att han var vällyckad som hade ett fint yrke och allt materiellt man kunde önska sig.
Det enda som hade varit riktigt var tiden tillsammans med mig. Han var beredd att göra vad som helst, ta avstånd totalt från allt och alla i det liv han levde, och bosätta sig på någon liten ort och leva i all enkelhet. Han erbjöd mig allt som tänkas kan och han förklarade sin kärlek och var helt inne i sin smärta och förtvivlan för att han hade varit så dum att han valt så fel.
Jag berättade då om mitt livsval, om min lilla dotter, att vi levde på gården kollektivt och att jag förbundit mig att leva med den mannen tills ”alla” våra barn flyttat hemifrån. I fortsättningen också, men i vart fall till dess, och det gick inte att ändra i min värld.
Jag tackade nej trots att ingenting hade ändrat sig i relationen oss emellan, men mina åtaganden och mitt liv hade tagit en annan vändning.
Han lyssnade noga på varje ord jag sa och han visade inga känslor och ingen reaktion. Han sa bara att han hade trott att det skulle vara så som jag sa, men att han inte kunde låta bli att ta chansen att fråga i alla fall. Vi fortsatta att prata om alla våra minnen tillsammans och vi skrattade mycket denna natt. Han skjutsade hem mig efter många timmar.
Vi tog avsked ännu en gång. Han var helt lugn och närvarande och han delade med sig av sin inre smärta till mig och grät tyst. Det var ett så fint avsked. I en svindlande sekund såg jag hans tomhet och att den var bortom alla känslor och reaktioner, den var i det immateriella och där möttes vi en sekund. Sedan var allt som vanligt igen.
Han åkte hem till sina föräldrar. Han skrev ett avskedsbrev till mig och ett till sina föräldrar, han tog en promenad och postade det, och sedan lånade han sin pappas pistol under förevändning att han skulle gå till skjutbanan och träna, och så gick han dit och sköt sig.
I brevet skrev han att jag inte hade någon skuld i detta, att det var det han hade bestämt innan han kontaktade mig, att det bara var ett litet fåfängt hopp om att jag skulle vara fri att följa honom till världens ände, att han visste att vi skulle pendla mellan himmel och helvete men att det livet var det enda som för honom var värt att kallas liv och som var möjligt för honom. När det inte fanns ville han inte leva längre.
Han önskade att vi skulle träffas igen i en annan värld och det förmäler inte historien om vi gör.
Under en lång tid ville jag tro att det fanns reinkarnation, själavandring. Det var ett par år efter att jag förstått att människor var människor och att jag lärt mig mycket om hur kommunikation går till, vad som händer mellan människor och vad de kan dra upp till känslor och ”läsa” i atmosfären.
Jag ville tro att en person fick många liv, kunde leva igen och igen, kunde dö och komma tillbaka och fortsätta att leva. Den tanken tilltalade mig även om jag såg i atmosfären att det inte fanns något sådant. Jag såg hur det gick till när ett litet barn blev till, det finns ett ägg, en spermie och de möts och bildar en unik karaktär. Den karaktären har aldrig funnits förut och skulle aldrig komma att finnas igen. I det ögonblick ägget och spermien slås samman suger de till sig en bit av atmosfären, och det som råkar finnas där blir en del av den karaktären och dör från atmosfären för att födas och följa den nya kroppen som just blivit till. Det finns inte någon universell plan i det. Inga tidigare liv och inga efterkommande. Visst, alla kunde dra till sig andra personligheter som levat och efter döden blivit kvar i atmosfären, men det betydde inte att den personen som tidigare levat reinkarnerade. Det som tillblivelsen gjorde var att suga till sig information, och den informationen dog från atmosfären och föddes i den tillvaro som detta lilla barn utvecklade som sig självt. När personen sedan dör återgår den till universum och då spetsad med all den unika erfarenhet som den människan har fått. Det är något annat än själavandring eller reinkarnation.
Jag ville så gärna att själavandring skulle finnas, att det skulle finnas en ordning, en början och ett slut. Det skulle ge mening åt livet. Och så fick jag höra talas om Shanti Devi i Indien som kunde berätta om sitt tidigare liv som bevisligen hade existerat. Hon hade varit en gammal kvinna som levt och dött. Det kom fram fler och fler som kunde vittna om tidigare liv, framför allt i Indien.
Dessutom fick jag höra talas om hypnos. Jag började lyssna på radioprogram och jag sökte upp folk som kunde berätta. Jag hade varit hos en hypnotisör många gånger med mina farbröder när jag var liten så jag visste hur det gick till. En vän läste boken Sökande i det fördolda. Det märkliga fallet Bridey Murphy för mig, en bok som handlade om att leda människor till tidigare liv. I den boken fick patienten många tidigare-livupplevelser och detta kunde också fungera som bevis för reinkarnation.
I mitt djupaste innersta visste jag att detta inte stämde men jag tänkte att om tillräckligt många tror på det blir det sant. Så jag började övertyga andra. För alla jag kände och kom i kontakt med berättade jag på ett så ingående sätt att de blev övertygade, trodde jag. Senare visade det sig att somliga inte ville såra mig utan därför bara höll med.
I vart fall höll jag på ett år, och till sist gick det i alla fall upp för mig att det inte stämde, att alla dessa som vittnade om tidigare-livupplevelser ändå hade sidoupplevelser, hade snappat upp information från andras liv som de dragit till sig vid tillblivelsen. Jag hade på ett djupt plan vetat det hela tiden men jag ville inte inse det, för jag önskade så hett att reinkarnation skulle finnas.
Så småningom insåg jag att jag hade lurat en massa människor att tro på något som jag inte kunde stå för och jag tänkte att jag inte skulle kunna möta dem igen, nu när jag hade avslöjat mitt eget bedrägeri. Det var svårt att smälta och jag brottades länge med det. Så småningom gick jag till min far och sa som det var. Han lyssnade noga utan att fostra mig eller döma och fördöma mig. Han sa att det var bra att jag kommit över dessa griller om reinkarnation. Jag frågade vad jag skulle ta mig till med alla som jag lyckats övertyga.
Han svarade enkelt: ”Gå tillbaka till dem och tala om att det inte var så som du har sagt.” Det svaret hade jag inte väntat mig. Av allt jag kunnat tänka ut att han skulle säga så inte var det att gå tillbaka till dem och göra avbön.
Det var ännu pinsammare än att skämmas. Så småningom insåg jag dock att det inte höll att smita, att jag inte skulle få vara nöjd i mig själv om jag inte rättade till detta. Så kom det sig att jag ägnade ett år åt att ta kontakt med alla som jag övertygat och tala om för dem hur det verkligen var för mig. Min fantasi var att ingen efter det skulle vilja umgås med mig, men jag fick många olika reaktioner.
En del sa att de tänkte fortsätta att tro även om jag inte gjorde det. Andra blev arga för att jag lurat dem och ville inte ha någon vidare kontakt med mig. En del skrattade och sa att det var skönt att jag slutat med de grillerna. Andra hade glömt att jag ens pratat om det och sa att det bara var historia.
Så småningom försvann denna skam och jag blev fri i mitt inre och märkte att jag återigen kunde vara nöjd. Det ledde till att jag på nytt fick tillgång till alla de fenomen som jag tidigare haft kontakt med men som under den här tiden varit dolda av denna falskhet mot mig själv. Jag upptäckte att det värsta inte var vad det gjorde med dem som jag övertygat utan bumerangeffekten, att det slog tillbaka på mig själv, att jag inte längre blev fri inuti, att jag inte kunde känna mig nöjd i mig själv, att det fanns något jag behövde göra upp med först innan jag fick frid på insidan.
Jag upptäckte att jag inte kunde leva osant mot mig själv, för det straffade sig genom att jag fick inre konflikter som hindrade mig från att leva ett levande liv. Och det betydde mycket för mig som inte kan gå genom mina känslor för att reda ut alla mina inre motsättningar så att jag kan vara utan den nervkramp som jag annars får. Spänningar som leder till stereotypier, upprepningstankar, okontrollerade impulser och tics och som jag kan vara fri från, som kan lugna ner sig, om jag lever i en medveten kontakt i mig själv.
Jag upptäckte att skam som inte omvandlas till skamkänslor och nedvärderingar av en själv är bra, den leder ofta till bot och bättring.
Under en tid av ca fem år, från tolvårsåldern, träffade jag och lärde känna ett par hundra unga män, och var och en av dem hade jag en alldeles speciell relation till. De ingick i olika gäng och gängen hade helt olika koder beroende på vem som var kodbärare och vilken profil, karaktär och musik killarna gillade. De hade ofta någon form av likhet i klädsel och frisyr och något som de ägnade sin fritid åt, bilmotorer, dans, partyn, simning, mcåkning, raggning, biltävlingar, musikfestivaler eller något annat. De jag träffade spelade inte fotboll och hockey, möjligen bandy men inte i eliten. De som var idrottsmän ägnade sig inte åt prat på det sätt som jag gjorde.
En tid var det brottning som gällde. Det fanns en gammal brottningshall och Lidköping är en stad med brottartraditioner. Vi lärde känna ett par av brottarna och blev inviterade. Sedan hängde vi i hallen och lärde känna alla de unga vackra vältränade männen och var deras svans på en massa olika tävlingar och fester. De drack mycket och var ganska råbarkade men beskyddande snälla.
Ungdomskulturen hade fötts och den började tidigt och slutade tidigt. De flesta var ute i svängen, gick fram på stan och på kafé, åkte raggarbil och motorcykel eller moped, höll till nere på badet eller på järnvägsstationen och umgicks. Ingen hade särskilt mycket pengar utan det enklaste var att bara sitta och prata. Vi flickor från landet hade en särställning, dels för att vi inte var kända bland gängen sedan tidigare eller från skolan eller förskolan, dels för att vi på något sätt representerade något annat.
I min värld hängde jag bara med, och det var de andra flickorna som kunde koden och visste hur man skulle vara, vad man skulle göra, och de fördelade killarna mellan sig och lade an på den ene eller den andre. Jag förstod inte det. Jag kunde inte uppfatta vad de sa. ”Han har det, Gud vad söt han är.” ”Han är min typ.” Jag försökte ofta förstå vad det var de såg men gick bet på det. Ofta var det så att vi fick åka med något gäng, upp och ner på ströget, sitta där i bilen, och det var ett hånglade och ett pussande. Det gällde inte mig. Ingen fick röra mig, annat än om denne var känd och van för mig så att jag inte fick något utbrott.
En kille frågade om jag inte ville träffa honom på söndagar och spela volleyboll. Han sa att han kunde hämta mig och sedan kunde vi fika någonstans och sitta och prata. Han var lång och vacker, så där öppen och närvarande som ingen av de andra. Han berättade att han också var uppvuxen på en gård, men att hans pappa hade dött så att de blev tvungna att sälja gården. Han var politiskt aktiv i Bondeförbundet och han visste så mycket om allt, ekonomi, odling, bilar och alla andra maskiner. Han jobbade på en tappstation och servade bilar och på fritiden lagade han andras bilar mot att han fick låna dem och vara ute och åka med mig.
Vi var runt på alla tänkbara sevärdheter, slott och herresäten, vikingagravar och kyrkor. Han berättade massor från historien för mig och han visade mig alla vackra platser han kände till. Det var helt fantastiskt att vara med en människa som visste så mycket, som berättade allt han kunde för mig och som ibland frågade mig saker. Han tyckte att jag hade roliga svar och att det var trevligt att vara i sällskap med mig.
Han hade varit med hemma och träffat min pappa och de hade mycket att prata om. Han berättade för min far att han inte tänkte utnyttja mig, inte förföra mig eller på annat sätt ställa till det, han bara sa att jag var den trevligaste människa han träffat på länge och han sa att när han träffade den som han tänkte leva med skulle han lämna tillbaka mig i orört skick.
Vi var i Örebro och gick på tivoli, i Göteborg på Ullevi och fotbollsmatch, åt på Frälsis och flanerade på Liseberg. Vi var i Malmö på jordbruksutställning och i Köpenhamn på museum och Kastrup och satt och tittade en hel kväll på flygplan. Vi var på konserter och på stora galor med dans. Jag vet inte var han fick pengar ifrån men han bjöd alltid. Vi samtalade om vad en tro var, hur man kunde tro på något som inte fanns. Jag berättade för honom om Slire och Skydde, mina väsen, och allt jag förstått från universum. Han lyssnade och lyssnade i många timmar i olika bilar när vi åkte omkring. Han berättade om olika politiska system och om världens olika krig och stora konflikter. Han förklarade hur man tog ställning till saker och ting och vad det var för vits med att vara medveten om de stora sammanhangen.
Ibland ville han gå ut och dansa och då sa han att jag skulle ta med någon annan också så att han fick träffa lite kvinnor och se om han kunde hitta någon som var en lämplig brudkandidat. Han såg mycket bra ut och dansade fantastiskt bra och ofta hittade han någon. När dansen var slut presenterade han mig för ”bruden” och han skjutsade hem mig och någon kamrat. Han hade lovat min pappa att inte lämna mig och det gjorde han aldrig.
Vintertid brukade vi åka till en bilbana och titta på race och ibland var han en i teamet som servade någons bil. Vi var också ute på nattrally och det var mycket spännande. Om någon kille var intresserad av mig och blev för närgången upplyste han honom om att jag var med honom så det var ingen ide att försöka fånga mig. Jag gillade det, att vara hans trofé.
Sommartid höll han i olika läger för barn och ungdomar inom jordbruksrörelsen. Det var på många olika platser i landet och han var en av ledarna. Då tog han med mig och jag fick sova med honom i hans tält. Ledarna litade på honom trots att det inte var brukligt att tjejer fick sova i samma tält som killar och dessutom knorrade alla andra tjejer över att jag fick sova med den snyggaste ledaren.
Dessa två år innebar en massa lokal allmänbildning. Han kunde väldigt mycket och han älskade att dela med sig till mig. Vi delade så många upplevelser och sängar att vi i min värld hörde ihop. Gemenskap, ordet gemenskap, gemensamhet, fick substans för mig. Just att vara i varandras sällskap.
Så träffade han sin blivande fru. Hon var några år äldre än han. Hon var mycket vacker, som en filmstjärna. Hon var välväxt och välklädd och kunde konversera på ett sätt som låg helt utanför min värld. De kom hem till mina föräldrar och han presenterade henne för oss. Vi drack kaffe och han sa att nu hade vi, han och jag, lekt färdigt.
Någon månad senare flyttade de till en annan del av landet. De köpte en liten gård och han köpte en bensinstation och blev månskensbonde. De fick fyra barn och jag träffade dem aldrig, men jag stötte på hans bror någon gång och han tackade mig och berättade för mig att jag varit hans brors livlina när pappan hade dött och gården hade sålts, mamman hade flyttat med systern till mammans ursprungsstad och han själv hade blivit heltidspolitiker i Stockholm.
Det som slog mig i efterhand var att vi två alltid var för oss själva. Visst träffade vi på andra och umgicks en liten stund, eller var på läger där han var ledare, men det var ändå bara vi två. Det var vi som delade alla tankar och frågor, det var vi som undersökte alla fenomen, det var vi som var på 
konserter och pjäser, bio och idrottsevenemang. Det var ofta bara vi i bilen från början och på något sätt var vi en enhet som andra kunde ansluta sig till men vi var inte som två enskilda personer.
I varje sammanhang blev jag någons favorit. Jag var inte en tjej som man sällskapade med, hade ett förhållande med och tänkte sig en framtid med, men jag blev någons förtrogna. Det innebar att jag alltid var välkommen vart jag än kom och att det fanns en kod som gjorde att även om jag var väldigt udda var jag ändå högt aktad och respekterad. Ibland sades det att jag kunde häxkonster men också att jag var en klok människa som man kunde lära massor av.
När någon hade ont i huvudet kunde jag hitta en plats där personen kunde sitta och koncentrera sig på huvudvärken och den gick över. Om någon var livrädd kunde jag avslöja att det var hjärnspöken, och som i ett trollslag försvann rädslan. Om någon var rädd för sin förälder som lätt blev arg kunde jag säga: ”Tänk på att han är rädd istället så försvinner din rädsla”, och nästa gång fanns inte den rädslan. Någon gång sa jag: ”Om din pappa skäller på dig så är det för att han tror att du har sex med någon kille. Om du inte har haft det, tala då om det för honom så blir han helt lugn.” Hon gjorde det och det blev helt annorlunda. Allt sådant kallades för häxkonst, att jag visste vad man kunde säga eller göra så att andra inte blev arga och straffade och grälade.
Den särställning jag fick av detta gjorde att jag aldrig hade kravet att anpassa mig. Det kunde jag inte heller, men i stället för att bli en outsider blev jag behandlad som outstanding.
Jag hade samlat på ”börjor”, olika sätt att inleda ett samtal, och just när det gällde killar fanns det särskilda börjor. Till exempel: ”Hej, har du något emot att jag sitter bredvid dig och pratar?” Jag kunde se i atmosfären om det passade sig eller inte och om inte sa jag att jag kunde sitta vid yttersidan om det var så att han ville sitta bredvid någon annan tjej. Den kille som körde kunde inte samtidigt kurtisera någon flicka så då frågade jag honom: ”Kan jag sitta bredvid dig tills vi kommer fram så kan jag underhålla dig eftersom du ändå inte kan göra något annat?” Sedan frågade jag om han hade något särskilt som han var intresserad av så att jag kunde få igång ett samtal. Om inte annat kunde jag alltid prata om mina väsen, för dem var de flesta intresserade av.
När vi kom in någonstans satte jag mig för det mesta för mig själv och betraktade det hela. Det tog sin tid innan jag hade orienterat mig och ofta kom det några killar och frågade om de fick sitta vid mitt bord. Jag älskade när de satte sig ner och började prata om vad som helst, jag förstod sällan, men jag lärde mig ett och annat och jag kunde slänga ur mig en fråga, som till exempel ”Vad är det första du tänker på när du vaknar på morgonen förutom flickor?” som gjorde att de häpnade och blev väldigt intresserade av att svara mig och reda ut alla mina missförstånd, och då förstod jag genom att jag kunde läsa i atmosfären vad de verkligen menade.
Tack vare alla de här killarna lärde jag mig mycket om manliga koder. Jag kände till en del av dem tidigare eftersom det var min pappa som tagit hand om mig och min farbror som hade varit som en mor för mig. Det manliga var mycket lättare än det kvinnliga. Den enda tjej jag helt begrep mig på var Inga. Hon hade en massa vilja, var söt och omtyckt, var med mig närhelst hon ville och inte hade någon annan att vara med. Hon tog hand om mig genom att se till att jag passade tider, kom med tåget och löste det mesta genom att fnittra och rycka på axlarna.
Det kunde inte jag. Men hon såg till att vi alltid kom hem och att jag var intakt, och det räckte långt. För övrigt lade hon sig inte i mina konstigheter utan lät mig fungera som jag gjorde. Ofta satt jag på någon trappa eller annat udda ställe med någon som jag lyssnade på och genom det fick jag del av en känslomässig värld som jag inifrån mig själv inte visste fanns.
Örje var norrlänning och hade kommit till vår lilla stad på grund av att hans pappa inte hade jobb där uppe. Det var en familj som lidit mycket med en lillebror som inte växte och en mamma som blev sjuk och dog. Sedan anställde pappan en hushållerska och hon blev sedan hans fru. Hon hade tre barn och han tre så de blev sex syskon som växte upp tillsammans. De kom till min ort på 50-talet som invandrararbetare och de hade tänkt att åka tillbaka men så blev det inte.
Örjes storebror hade bil och den fick lillebror låna i utbyte mot tvätt och service och lite extra bensin. Örje var hantverkare och jobbade och tjänade pengar medan brodern studerade. Örje hade funnits med som chaufför bland de killar som vi umgicks med och han hade spanat in mig under lång tid. Han var en vuxen, mogen man och han var inte intresserad av andra tjejer. Han gillade att jag var så där udda och han tyckte att jag var en sådan som han skulle kunna ta hand om. Med det menade han att jag inte hade värderingar på allt och alla utan mest blev förvånad. Det gick att prata med mig på ett annat sätt än med andra tjejer, tyckte han.
Han inviterade mig till en åktur i hans brors stora bil och den var full med unga pojkar som skränade och skrek och drack öl. Jag sa nej och han frågade vad han skulle göra för att jag skulle vilja åka med. Jag sa att om han var ensam och jag hade en kamrat med mig kunde det gå bra. Det tog tjugo minuter och sedan kom han tillbaka med tom bil och erbjöd oss skjuts. Han frågade om det var några fler villkor och jag svarade att om han kunde tänka sig att vilja se mig på andra sidan köksbordet i resten av sitt liv – jag kunde tänka mig att se honom där – och om han var beredd att komma hem till mig och prata med min pappa kunde vi börja tänka på saken.
Han skrattade hjärtligt och sa att han kunde tänka sig att prata med min pappa och han frågade om han kunde skjutsa oss hem och komma tillbaka dagen efter, en söndag, och träffa pappa. Jag sa att det gick bra om han tog med sig vardagskläder för då kunde han hjälpa min pappa i ladugården med att mocka skit eller någonting. Han berättade att han hade varit stalldräng på en gård flera somrar och att han älskade det så det gjorde han gärna.
Så blev det och han blev godkänd. Han tillbringade all ledig tid hemma hos oss och han älskade detta kollektiv och alla människorna. När det gällde sex hade min far sagt att om vi kunde vänta med det så var det bra, för han menade att Örje skulle komma underfund med om han verkligen ville leva med en människa som var så annorlunda som jag. Han respekterade det och jag visste ingenting så för mig var allt som det skulle.
Sakta, sakta lärde vi känna varandra. Jag visste inte vad förälskelse var utan jag visste bara att han var en sån som jag skulle kunna leva med. Jag gillade honom, gillade att se på honom, gillade att vara med honom, gillade hans uppfattning om människor och saker och ting. Han kunde arbeta med det mesta, laga bilar, sköta en bondgård, köra traktor med alla tillbehör, köra häst i skogen och fälla träd, harpa potatis och mala. Han kunde också laga mat, städa, ta hand om barn, och han var världens snällaste. Han hade inga aggressioner och retade sig inte ett dugg på alla mina tvångshandlingar och ritualer, bara väntade och kopplade av tills jag var färdig.
I min värld fanns ingenting och det betydde att allt var flytande och utan substans. Det innebar att jag inte kände något särskilt för någonting. Ingenting hade något värde och jag kunde inte koppla upp mig till kontakt inuti mig själv. Om kroppen då fick ett behov, törst, kissa, sova, att benen behövde röra på sig, kunde jag inte få till det. Jag satt bara kvar stelt i samma läge, helt låst. Om någon då pratade till mig reagerade jag ibland med att slå till, slänga något, hoppade upp eller slänga mig ner, rusa ut eller låsa in mig, allt eftersom impulserna kom. Jag visste att det inte var någon mening med det jag gjorde och inte heller något som gick att styra. Det bara kom och jag kunde varken det ena eller andra. Om jag då kunde flytta över mitt intresse på något, och vägen dit var att jag följde vissa ritualer, så kunde det släppa och jag kunde bli flexibel igen.
Med åren har jag byggt upp mängder med ritualer för att inte hamna i tvångslåsningar eller för att komma ur dem och det är bra. Men det är så lätt att ritualerna i sin tur också blir till tvång och då blir det bara etter värre. Om jag är på en plats för länge så tenderar det att bli så mycket ritualer att det blir tvångsmässigt och då stör jag mig på varenda liten ändring som någon annan gör, och då måste jag bara ha det på mitt sätt och flytta tillbaka och ställa i ordning. Därför är det bra att jag bor på olika platser så att jag inte hinner få för mycket ritualer som låser mig i tvångshandlingar.
Jag vet att om jag flyter och inga impulser kommer, söker jag i medvetandet efter en reaktion på insidan. Om det gör ont någonstans kan jag surfa på det och gå den vägen, om det finns något jag kan inrikta mig på, och om jag får till det, går det bra. När jag vaknar på morgonen så håller jag på med att tänka ut vilken årstid det är, vilket århundrade, vilket år, vilken månad, vilken dag. Jag försöker komma ihåg hur vädret var dagen innan och jag gissar hur det är idag, temperatur, hur himlen ser ut och mycket annat. Om jag lyckas bli nyfiken blir jag fri. Med tiden blir jag helt närvarande i kroppen och då börjar jag fungera efter min egen önskan. Dags att gå ur sängen, dags att gå på toaletten, dags att ta en dusch, dags att äta frukost. Jag gör ett övergripande program för hela dagen och jag gör detaljprogram för de närmaste timmarna.
Sedan gör jag fler listor så att jag inte faller tillbaka i låsningen och tvånget om en lista inte stämmer när saker ändrar sig. Om någon kommunicerar med mig ”vaknar” jag ofta. Jag har lärt mig att ha fokus på den som pratar till mig, inte först på vad personen säger utan på att vara i medvetande om att det är någon som pratar till mig och att personer har ett inre och att ingen kan veta vad som finns i det inre mer än den personen, så att jag kan få till nyfikenheten. Om jag får till nyfikenheten på vad som finns inuti den personen som jag inte känner släpper allt tvång och då behöver jag inga ritualer, då kan jag bara vara i sällskap med den personen och då släpper de ensidiga beteendena som bara är tvångsstyrda. Om jag inte är utan kontakt mer än fyra timmar i sträck klarar jag att vara utan tvång och ritualer, och det klarar jag för det mesta av i dagens läge och det är en enorm frihet.
Det är inte så att jag är botad från min autism men jag är så välutvecklad att den besvärar mig mindre och mindre, och när jag träffar på outvecklade fält hos mig själv ser jag det som en spännande uppgift att hitta vägen till att tackla problemet. Jag älskar att sällskapa med min autism för den tvingar mig in i en medvetenhet som jag märker att andra är för lata för att vara i, fast de skulle kunna det hela tiden och få ett mycket roligare och intressantare liv. Nu ägnar de sig åt problem istället och att vara psykiskt sjuka på olika sätt och att sätta diagnoser på sig själva och varandra. Men jag skulle aldrig vilja leva i den fattigdomen.
Örje lyckades med att trycka på någon knapp så att jag kunde gråta. Jag visste inte över vad, men tårarna kom. Jag kände ingenting men efteråt var det liksom ljusare på insidan, och han tyckte att jag mådde bra av det.
Tidigare hade jag inte uttryckt känslor på annat sätt än att jag exploderat eller blivit trotsig och protesterat vilt och ljudligt. Nu blev jag istället adekvat lessen, tror jag, och i varje fall lättade trycket inuti och det kom inga knäppbeteenden.
Jag fick mer och mer klart för mig vad det var att vara människa. För att räknas som människa, som vuxen, skulle man kunna en massa saker. Jag fick vetskap om det ena efter det andra och jag ägnade mig åt att träna framför spegeln genom att säga och göra det så som det skulle vara tills jag hade det i medvetandet hela tiden.
Det var en balansgång för mig. Jag märkte hur lätt varje sak som jag lärde mig och hade i medvetandet kunde bli ett tvång så att jag inte kunde låta bli att göra det. Så fort jag märkte det, avstod jag från att göra det ett tag tills jag kunde göra det igen utan att fastna i det. Jag avstod så länge som just det suget ville ta över hela mitt medvetande och sedan provade jag igen.
Efter många sådana perioder av tvångslust, avstående, tvångslust och avstående var det som om det bara lade sig till rätta. Då kunde jag ha det i medvetandet, göra det eller låta bli, och det var helt lugnt och det kom ingen ångest, bara närvaro.
Jag visste att det var en nyckel, att det var så jag kunde utveckla mig, och att då fanns stereotyperna bara på insidan och släckte ut sig. Jag tyckte mer och mer om att vara i denna vanliga verklighet, det var så spännande och jag lärde mig flera nya saker varje dag. Jag införlivade dem, gjorde om dem till mina, utförde dem, och då blev det mindre och mindre tomt och stillestånd för mig.
Jag upptäckte också att om jag kunde vara i detta extra medvetande och göra om något till mitt så kunde jag upprepa det exakt så som andra ville ha det, så som det såg ut från början, utan att jag fick en massa press och motstånd i kroppen. Om jag gjorde om gång på gång och var i detta medvetande så att det inte blev anpassning, så ledde det till att jag kunde göra något på ett helt nytt sätt som hade bättre kvalitet än det hade från början. Det ledde ibland till missnöje hos den jag gjorde det för, eftersom den personen var rädd att förlora sin status och sin makt.
Vi levde så i åtta månader.
En dag när min livsvän skulle hämta mig efter jobbet kom han inte. Istället kom hans far, och han såg helt förkrossad ut. Han berättade att hans son hade kört av vägen och krockat med ett träd och låg medvetslös på sjukhuset. Jag fick följa med till sjukhuset och satt hos Örje hela tiden och väntade. Doktorn hade sagt att det inte fanns något hopp men jag satt där ändå och såg på honom. Han såg helt fin ut, som om han sov. Han hade nästan inga yttre skador men desto fler inre. Det var en märklig situation. Han fanns, så jag kunde inte förstå att han var borta, och samtidigt så visade atmosfären att han inte fanns där. Han fanns men fanns ändå inte och i min värld förstod jag inte hur det hängde ihop. Efter tre dygn dog han.
Några år tidigare hade jag förstått att när en människa dog fanns hon inte mer fysiskt. Men det ändrade inte på min kontakt med den personen, bara på att det inte gick att ta i den som var död och begraven och att man inte kunde få nya hörbara ord, men för mig var inte kontakten borta eller bruten. De andra, hans och min familj, var ledsna och grät och grät. Jag grät också men det var bara ”smitta”. Om jag går nära någon som gråter kommer mina tårar också men jag känner ingen sorg och inget annat heller.
Precis innan Örje dog såg det ut som om han vaknade. Jag höll honom i handen och han kramade min hand tillbaka och ögonen stirrade rakt på mig. Han låg i respirator och kunde inte tala, men han rörde på läpparna. Det varade bara några sekunder och hans pappa som var bredvid mig svimmade och sjönk ihop på golvet. Efteråt berättade han att han aldrig mer i sitt liv kom ifrån bilden där hans älskade son tittade upp och såg helt klarvaken ut.
Sedan lämnade alla sjukhuset och jag satt kvar. Jag fick sitta i köket och äta smörgås medan folk gjorde i ordning honom och sedan fick jag gå tillbaka. Då låg han i ett annat rum, ett litet, med fina bilder på väggarna, med ett litet bord med ljus på och han låg på sängen med ett vitt lakan på sig och händerna knäppta. Jag satt och pratade med honom i två timmar och jag visste att han var död men för mig var han inte borta. Jag mötte honom i rummet, i atmosfären, han förmedlade till mig att han var ledsen för att han inte längre skulle kunna ta hand om mig men han visste att det skulle gå bra för mig ändå, att jag skulle få någon som tog vara på mig och han förmedlade att vi skulle mötas igen och ha roligt tillsammans. Han sa att han alltid skulle vara nära mig ändå, men jag skulle inte störas eller besväras av det utan bara veta att jag var i sällskap så jag inte var ensam och att han fanns där när min tid var kommen. Då förstod jag inte ett dugg vad han menade men så småningom har jag förstått mer och mer. Kanske är det så att vi immateriellt kan sällskapa med varandra och få någon form av gemensamhet med det, med att vi träffat någon, har delat livet en tid och så tar livet olika vägar?
På något vis var det lättare att sällskapa med honom som död än som levande. Inte så att jag ville att han inte skulle finnas, men när han ändå inte fanns kunde jag ”prata med honom i atmosfären” och han ledsagade mig vidare på det sättet. I vart fall gick mitt liv vidare utan svårigheter och jag fortsatte där jag slutade när jag träffade honom.
Jag hade lärt mig mycket under denna tid. Dessförinnan hade jag varit oreflekterad och omedveten, jag måste ha någon annan som hade vilja och som styrde allt, från att jag behövde tvätta mig och ta på mig kläder, till vilka kläder som passade ihop och vilka jag skulle ha just den dagen, beroende på väder och kyla och vad vi skulle göra. Hur lång tid det fick ta. Jag kunde ta en hel dag på mig bara för att ta på mig kläder om ingen gav mig i uppdrag att bli färdig. Jag kom inte på att jag skulle äta. Om ingen sa att det var mat åt jag inte. Inga var nästa alltid hungrig och hon var så mager att hon verkligen behövde mat hela tiden och det var bra för mig för då åt jag också. Min kropp var van att inte få mat och att jag gick inte på toa förrän någon sa att det nog vore lämpligt. Och så hade jag ingen orienteringsförmåga. Om ingen sa åt vilket håll vi skulle cykla cyklade jag iväg åt det håll cykeln för tillfället pekade. Ett ord eller en finger som pekade var nog för att jag skulle vända cykeln och åka åt rätt håll.
Efter tiden med Örje visste jag så mycket mer. Jag hade en annan förmåga att förstå innehållet i det människor sa. Om någon till exempel sa att vi skulle åka på dans kunde jag räkna ut i mitt medvetande att de troligen talade om Folkets park-dans och att vi skulle åka till stan. Jag kunde skilja på hur man var klädd på arbetet och hur man var klädd på fritiden. Jag kunde fråga om det var arbete eller fritid. Det hade jag tidigare inte ens kunnat reflektera över. Det dök inte upp i mitt medvetande att det fanns en sådan fråga att ställa. För det mesta var jag oväntat överraskad över vad människor kunde veta och fråga. Jag kunde inte heller hitta något svar. Mitt vanligaste ord var ”Va??????” och jag såg ut som ett levande frågetecken. Det var det som gjorde att min bror tyckte att jag var dum i huvudet, att jag begrep noll, att jag var knäpp.
Med Örje hade jag ofta suttit i bilen och han hade beskrivit verkligheten för mig. Han gillade allt tekniskt och han kunde både mura och bygga hus, så han tittade alltid på olika konstruktioner. Jag var med och han berättade. När vi sedan åkte satt jag och gjorde listor med alla ord han sagt och jag frågade om, så att jag fick veta innehållet i ordet, vad det betydde i hans mening och sedan varje gång jag hörde det ordet flyttade jag över det till mitt lexikon inne i huvudet och tänkte igenom den beskrivning jag gjort. Det var roligt. Det var en lek som jag gillade. Sedan, när jag var med någon annan, kunde jag börja tala om ett sådant ord som fenomen och berätta allt jag visste om det. Då lärde jag mig ännu mera. Dels föddes det fler tankar inom mig och dels kom den andre med mera ord, erfarenheter och förklaringar. Då kastade jag upp min förklaring i luften och lät den berikas av det nya som jag fått veta.
Jag trodde att det var så man kunde lära sig saker och jag trodde att alla gjorde så. I de flesta sammanhang jag befann mig i hittade jag alltid något intressant fenomen att få en förklaring till. Jag lyssnade på folk när de pratade, och om det var ett ord som jag inte förstod eller tyckte var intressant sparade jag på det och så fort socialiseringen var slut vände jag mig till den personen och sa: ”Du sa för en stund sedan att … Jag förstår inte innehållet i det ordet, skulle du kunna tänka dig att förklara det för mig?” De flesta blev intresserade och började ett samtal, förklarade, lyssnade på mina frågor och kom djupare och djupare i analysen och tankegången och glömde bort vilket sammanhang de var i och ägnade tiden åt mig och vårt samtal.
Det fick jag mycket kritik för. Folk sa att jag ockuperade en person och inte gav denne möjlighet att umgås med de andra, eller att jag trodde att jag var så viktig och att andra inte ville vara oartiga så de pratade med mig för den sakens skull. Jag fattade ingenting av detta. Jag kunde inte förstå att jag gjort någonting, att det var på grund av mig som personen stannade kvar eller att det var någon sorts anpassning. Det var det inte. Folk stannade för att de fick så mycket uppmärksamhet av mig. Det fick de aldrig av andra eftersom andra hade egna behov och var ockuperade av att uppmärksamheten skulle vara rättvist fördelad.
Som min exman ofta sa, han hade aldrig träffat någon som kunde förstöra en social situation på så många olika sätt som jag, och det gillade han. För mig var det en skola i konsten att vara människa, i konsten att förstå omgivningen, i konsten att samtala och vara i någon form av kontakt även om den kontakten var en väldigt tunn lina att hänga i.
Det var en period på fem år då hela mitt intresse var människor och deras funktion, och då jag försökte förstå de mekanismer som gjorde att människor kunde förstå varandra och kunde säga att de blev sårade, kränkta, ledsna, svartsjuka och allt annat som människor säger. Jag försökte förstå att människor kunde känna en massa olika saker och att det gjorde att de blev på ett visst sätt, glada eller sura, aggressiva eller rädda, arga eller ledsna, att det gick att ha någon form av koppling till andra människor och att det kallades relationer. Det var obegripligt och samtidigt spännande. Jag märkte att andra kunde vara upptagna av någon person på insidan och då inte kunde prata om något annat och jag undrade mycket hur det såg ut på insidan när man var upptagen av en annan person. Ibland på damfriseringen hade jag kunnat fråga en kund, som berättade något om sitt liv för mig, om hur det var på insidan i hennes situation och då fick jag ofta fina beskrivningar av hur hon upplevde livet och det som hände. Det hjälpte mig mycket genom att jag kunde se i atmosfären hur den såg ut när hon kände så. På så sätt kunde jag gissa hur andra människor hade det på insidan och med tiden blev jag väldigt bra på att se hur atmosfären såg ut och säga något som den andre kände igen sig i.
Jag förstod att det var detta som var det mänskliga, det unikt mänskliga, det som inte djur håller på med. Just att sätta ord på det inre och kunna tala om det och dela det med andra tror jag är unikt mänskligt. Jag använde det jag lärde på jobbet med kompisar och killar på fritiden och jag använde det jag lärde av killarna på jobbet. På så sätt fick jag möjlighet att nyansera och korrigera så att det jag sa och frågade verkligen ledde till att den jag lyssnade på hamnade mitt i sitt eget, sina egna känslor och upplevelser.
Det gjorde att jag blev överutvecklad på några få områden men att jag fortsatt var mycket underutvecklad på andra. Men, men, jag hade funnit min väg till att leva det rikaste av alla liv. Och även om jag inte kunde gå i skola, för att jag läste för dåligt och förstod det jag läste för dåligt och stavade som en kratta, så att ingen, inte ens jag själv i efterhand, kunde läsa vad jag skrivit och menat, så fann jag vägen till det rika livet.

Vuxentiden

Livet gick vidare för mig och jag hade det bra med alla människor omkring mig. Jag träffade honom som blev min livskamrat i 25 år. Vi fick först en dotter som var som en liten ängel. Jag hade alla de andra människorna i min omgivning, som var kända och vana och som jag haft omkring mig hela livet, förutom de som dött, men de fanns på kyrkogården och de svävade i atmosfären runt mig så de fanns också, fast på ett annat sätt.
Jag ville så gärna ha många barn men efter vår dotter kom inga barn direkt. Det tog fem år innan vår son föddes. Han var stor och stark och väldigt fin. Precis efter att han hade fötts, på lilla julafton, flyttade vi till ett eget litet torp. Och det var mitt livs misstag. Torpet låg bara drygt en halv mil från mina föräldrars gård och jag hade körkort och vi hade bil, så jag trodde att det skulle gå bra. Jag hade lärt mig allt det praktiska som man behöver kunna för att sköta en familj. Hur barn ska vara klädda, hur man tvättar, stryker och sköter kläder, hur man lagar mat och bakar bröd, vad man gör med matrester. Jag var så glad för att jag kunde se hur allt skulle vara och att jag kunde städa och ställa i ordning, att jag kunde programmera mig så att jag nästan inte missade något. Jag lärde mig också att göra allt i en viss ordning och jag kunde bedöma när på dagen jag skulle bli färdig.
Hela julen och nyåret och någon vecka därefter var min man ledig största delen av tiden och kunde bistå mig med kontakt. Det praktiska klarade jag men inte alltid att vara närvarande. Så gick tiden. Ofta var min vän Inga med sina barn hos mig. Några gånger blev vi insnöade och fick klara oss på det som fanns i kylen och frysen. Det var spännande och jag förundrades över att jag kunde det mesta och att allt verkade bra.
Så kom våren och sommaren och jag var ensam mycket. Vår dotter ville vara på gården med alla människor där så hon blev hämtad eller skjutsad dit varje dag. Det var bra för henne och jag unnade henne allt gott i världen. Min man var borta på arbete, ofta tio timmar i sträck, och jag var ensam med sonen. Jag skötte honom väl på ett nästan pedantiskt sätt och gjorde allt som ska göras med ett litet barn men jag märkte att han inte verkade närvarande. Det var inte jag heller så det gjorde inte mig något. När mannen och dottern kom hem somnade han ofta och sov hela natten och när han vaknade var de borta igen och vi var i samma onärvaro bredvid varandra.
Mitt i sommaren försvann han ur kontakt. Jag tog tempen på honom men han hade ingen feber. Han var inte sjuk men han åt inte och rörde sig nästan inte. Jag talade med min man och han sa att vi skulle åka till sjukhuset, till barnläkaren. Det gjorde vi men de kunde inte hitta något fel. Vi fick ta med honom hem och han var blek och nästan orörlig. Dagen efter åkte inte min man till jobbet utan vi for tillbaka till sjukhuset och satt på akuten. De undersökte honom igen och fann inget fel och kunde inte förstå vad de skulle göra. Vi fick åka hem.
Några timmar senare ringde barnläkaren och frågade om vi kunde märka någon förändring. Inget var förändrat. Då ville de att vi skulle komma in med honom igen och det gjorde vi. Jag fick sitta med honom i knäet och en doktor satt och försökte få kontakt med honom. I vanliga fall var han ett livligt barn som gurglade och sprutade och fäktade och snurrade runt. Han var sju månader och satt stadigt och var intresserad av allt som fanns runt honom, men inte nu. Nu var han helt loj utan att de kunde hitta minsta orsak till det.
Barnläkaren sa att de ville att vi skulle åka iväg några timmar så att de fick ta hand om honom och att vi skulle ägna oss åt varandra och vår dotter och göra något roligt. Vi åkte till Trollhättan på Fallets dag. Det var solsken och fint och vi hade det trevligt. När vi kom tillbaka så möttes vi i hallen av en sjuksköterska som sa att vi skulle följa med till läkarexpeditionen för läkaren ville tala med oss. Vi gjorde så. Därinne satt det flera läkare, en kvinnlig överläkare och tre andra läkare som jag träffat tidigare. De tittade allvarligt på oss och sa att de inte kunde hitta något fel på honom men att det inte gick att få honom att äta eller dricka och att han inte ville andas, att han hade för låg kroppstemperatur och att hjärtat slog för sakta. De sa att de var tvungna att lägga honom i respirator för att kroppen skulle få syre och att de var tvungna att ge honom dropp för att han skulle få i sig vätska. De kunde inte säga om det var verkligt allvarligt eller om detta skulle släppa bara så där utan någon anledning alls.
Vi fick komma in till honom och sitta vid respiratorn. Han låg där. Vit i ansiktet och utan att det var någon hemma i kroppen. Det var bara en kropp. Själv svävade han en liten stund i rummet och sedan försvann han ut. Jag satt där och jag visste att han skulle dö. Han var inte närvarande i den lilla kroppen som var så fin. Den betydde ingenting längre. Efter en stund kom det in några läkare och systrar och frågade om jag ville sitta kvar eller åka hem och sova och komma tillbaka på morgonen. Då var klockan ungefär två på natten. Min man kom och hämtade mig och vi åkte hem. Jag skulle komma tillbaka klockan åtta.
På morgonen, innan vi vaknat, ringde hon som var överläkare och sa att gossen var död. Att han hade ”gått bort” för en halvtimme sedan. Jag visste det, så för mig kom det inte som någon överraskning och han var ändå inte där i kroppen när jag åkte hem så jag förstod inte varför jag skulle ha varit kvar där. Vi meddelade alla och de blev fruktansvärt bestörta och ledsna. Visst visste de att han var på sjukhus men de hade inte förstått att det var så allvarligt.
Överläkaren ville att vi skulle komma in och prata. Jag sa att det inte fanns något att prata om och att hon fick bestämma med pappan om han ville komma in och prata. Hon tyckte att vi måste komma men ingen av oss ville det. Vi var hemma och pratade om sonen istället. Vår dotter ville vara hos mormor och morfar så vi körde dit henne, där var hon trygg och hade det bra.
Vi ordnade begravning och han stoppades i jorden. Han låg i en liten vit kista som sänktes ner vid huvudändan där min farmor och farfar låg. Det var tryggt. Inte för att han fanns där men för att det såg trevligt ut att hans kvarlevor fick finnas där. Min mor var förkrossad. Hon kunde inte försonas med att han var död. Hon anklagade ingen men hon sörjde att vi flyttat och att hon inte hade begripit att hon skulle ha varit med honom mycket mera. Hon planterade en liten en, sin älsklingsbuske, på graven. Den gick hon till varje dag och skötte som ett vårdträd. Jag tror att hon var där varje dag ända tills min far dog, efter det gick hon till hans grav istället, även om hon ofta tog en sväng förbi den lilles grav också.
Livet gick vidare. Sonens liv var en kort parentes, men det fick en stor betydelse för mig i den meningen att jag förstod att det var något som fattades hos mig som gjorde att han gav upp livet. Jag visste inte vad det var men jag visste att det var något som han inte fick tag på i kontakt med mig och som gjorde att han tappade livslusten. Eftersom jag själv inte vet vad jag saknar kan jag inte känna vad det är, bara veta att det är något som inte finns hos mig.
Vi fick inga fler barn och jag fick veta att jag bara hade en äggledare som fungerade och på den fick jag en cysta som måste tas bort. Det betydde att det bara var tio procents chans att bli med barn och då sa jag att de inte behövde ”rädda” de där tio procenten, och då sa läkaren att jag sannolikt skulle bli steril. Det var bra för då slapp jag att vänta på något nytt barn.
Jag tänkte att det fanns något jag kunde lära av det här men jag visste inte vad, så jag lade det på ”hyllan för obegripligheter” under många år. När jag sedan träffade Göran Grip som var överläkare på samma sjukhus bad jag honom att läsa vad dödsorsaken var. Det fanns ingen dödsorsak angiven , ingen sjukdom diagnosticerad. Det stod att det var obegripligt vad han dött av, att livet bara liksom sakta slutade. Jag vet inte exakt, men jag fattade det som att han bara tynat bort och dött. När jag fick veta det hade jag kommit så långt i min egen utveckling att jag hade förstått att det var brist på kontakt, att han gav upp att försöka få kontakt med mig, den kontakten som utgör grunden i tillit och tillfredsställelse inom oss som människor, den som uttrycker sig i intimitet, i ett möte, i en ömsesidighet som gör att kroppen blir glad och att alla livsandar i kroppen väcks. Det som gör att kroppen kan alstra känslor och att man kan reagera relevant i verkligheten när något är ofullständigt och ändrar sig. Det är det jag saknar och som jag känner igen hos de flesta med kommunikativa funktionshinder.
Nu när det finns Facilitated Communication, FC, så att många som har autism och inte kan prata eller uttrycka sina känslor adekvat kan ”tala” genom datorn, finns en helt annan möjlighet att förstå vad ett kommunikativt hinder är och att det inte har det minsta med intelligens att göra. Visst finns det de som är utvecklingsstörda också, men det är ungefär som att man kan vara diabetiker och utvecklingsstörd och det ena har inte med det andra att göra. Det gör att det i dag finns helt andra vägar att få information. (Se Hilke Osikas små fina böcker som hennes autistiska söner har skrivit, till exempel Markus resa till Paris.) Jag jobbade på en damfrisering och min chef var periodare. Jag var hans personliga assistent och han lärde mig hur hans kunder ville ha det. Jag gjorde hela jobbet men det var han som mötte kunden, hälsade välkommen, frågade hur kunden ville ha sitt hår medan jag stod bredvid och ”såg” i atmosfären vad kunden menade. Sedan blinkade han menande åt mig och lämnade över. Jag gjorde hela jobbet exakt så som patientens bild hade sett ut och min mästare kom, lade tre hårslingor tillrätta, visade kunden nacken i spegeln och frågade om det var tillfredsställande. Kunden sa till mig: ”Visst är han fantastiskt duktig och trevlig, och snygg också.” Ja, han såg ut som Roger Moore i teveserien ”Helgonet”, och jag höll med.
Jag älskade den positionen, att vara hans assistent och att kunderna trodde att det var han som var så fantastisk. Det roade mig mycket att jag kunde vara med i det spelet och jag fick följa med till olika länder när det var uppvisningar, Paris, London, Wien, Berlin. Min chef var aktad och respekterad som jurymedlem och när han skulle demonstrera något var det jag som fick göra jobbet. Han visste att om han berättade för mig hur det skulle se ut skulle jag förverkliga det. Han älskade den gåva jag hade och han hade inte träffat på någon tidigare som var så träffsäker.
Han föredrog att demonstrera och beskriva medan jag utförde arbetet. Han tog åt sig äran och fick mycket beundran medan jag lärde mig hantverket.
När han var ute och reste, eller var på torken, förestod jag en tonårsavdelning när jag inte skötte om hans kunder. Det var roligt. Då fick jag göra alla moderna frisyrer åt societetsflickor som skulle gå på sina olika tillställningar och baler. De gillade att de kunde visa en bild i en tidning och få håret likadant som på bilden fast ändå på deras eget sätt.
När jag jobbat med min chef i tre år kom han till mig och sa att han var knäckt. Han hade varit nykter i tre år, han hade tagit hand om sin familj, fru och barn, han hade gjort allt han kunde för att reparera allt dåligt som inträffat tidigare när han hade sina perioder.
Han hade byggt upp salonger i fem städer och var nu en välbärgad man i sina bästa år. Men nu när han hade blivit så stabil vågade frun ta ut skilsmässa. Det knäckte honom. Allt hans slit verkade vara förgäves och han bad mig sluta. Han sa att han tänkte supa upp alla pengarna och gå i konkurs och han ville att jag skulle sluta så att han fick skriva ett fint betyg i nyktert tillstånd, och jag skulle slippa att se honom på dekis.
Jag försökte övertala honom att inte gå den vägen. Jag skjutsade honom till ett hälsohem där han skulle vara i tre månader och jag lovade att ta hand om alla hans kunder under tiden. Han var där och blev omskött, ompysslad och jag var och hälsade på honom en gång i veckan. Han berättade att han inte kunde hitta någon glädje, att hans inre liv var så tomt och meningslöst när han inte hade sin fru och sina barn att ta hand om. Jag lyssnade och gav honom all medkänsla jag förmådde.
Efter de tre månaderna kom han tillbaka till salongen och sa att han inte hittat tillbaka till livslusten och han skrev ett jättefint betyg till mig och jag slutade.
Så började jag på en annan salong. En helt vanlig salong där jag bara skulle göra jobbet som frisör, och det vantrivdes jag med. Efter en tid kände jag efter om jag inte var sjuk så att jag skulle kunna stanna hemma. Någon sa: ”Det verkar som om du vantrivs och det är inte bra.”
Jag upptäckte att det var det jag gjorde och sa upp mig dagen efter. Ingen förstod det. Alla blev upprörda och grälade på mig. Sa att jag inte kunde göra så, att jag inte hade någon annan möjlighet att arbeta och att ”man gör bara inte så när man har ett bra arbete”.
Inuti mig blev det ljust när jag sagt upp mig. Jag visste att jag inte skulle bli utan mat och kläder och någonstans att sova.
Jag hamnade inom sjukvården. Där jobbade jag i fyra år, mestadels som vak hos patienter med dödsångest. Det passade mig att få listor på vad som skulle göras och pricka av det som blivit gjort. Eftersom jag inte har några impulser från insidan och eftersom det är oerhört svårt för mig att göra något som jag ska komma på själv var det lätt för mig att förverkliga det som stod på listorna. Det kan verka som anpassning men för mig var det något helt annat. Jag kunde inte göra något förrän det var mitt och när det var mitt blev hela kroppen glad och gjorde gärna det den skulle. Det var som en dans, någon bjöd upp mig och jag bara följde och det blev som en virvlande ström.
Jag kom in till ”min” patient och det fanns alltid någon som lämnade över. Jag fick all information om patienten och instruktioner om vad som var mina uppgifter. Jag gick igenom dem noga och memorerade dem. Eftersom jag hade svårt att läsa var jag noga med att någon läste upp listorna så att jag kunde stå bredvid och ta till mig. Jag jobbade mest nätter, och på dagarna gick jag på Komvux och lärde mig det jag inte kunde, att skriva, räkna och läsa, och så gick jag en kurs i engelska.
Jag hade inget mål med mina studier utan jag tänkte bara att det skulle kunna gå att lära sig på något annat sätt än det jag hittills använt. Jag visste att andra kunde bokstäverna och sedan sätta ihop dem på en oändlig mängd sätt, men jag begrep inte hur det gick till. När jag tittade på bokstäverna hette de A B C och så vidare, men hur man skulle göra för att omvandla dem till ord, det var ett mysterium. Hur S T O L kunde bli något annat än de bokstäver som stod där ville min hjärna inte ta in.
Om jag däremot såg ordet ”stol” och någon talade om för mig att så såg en stol ut när man skrev det, då var det solklart. Den bilden, stol, den lärde jag mig på en gång. När jag tittat på den och memorerat den visste jag hur ordet stol såg ut och då kunde jag det resten av livet. Det var inte svårt.
Jag lärde mig en massa ordbilder redan under min skoltid. Alla de ord som någon hade visat mig eller som det fanns en bild av i läseboken kunde jag. Det som var svårt var alla ord som inte gick att göra en bild av: det, och, men. Jag kunde lära mig de ordbilderna men vilken man använde var, det var det svåra.
Så lärde jag mig hela meningsbilder och då blev småorden rätt utan att jag förstod varför det skulle vara så. All grammatik bygger på en abstrakt logik som man kommit överens om, och den förstod inte jag, men däremot kunde jag blunda och se meningen framför mig i huvudet och då kom ordbilden och jag kunde skriva den.
Jag skrev av meningsbilden och ordbilderna, och det blev läsbart men med massor av luckor. Då hittade jag på, satte in en bokstav på måfå, och ibland gissade jag rätt men det blev ändå mest fel.
Visst, jag hade ofta fel. Vissa ordbilder krånglade, det blev för få eller för många bokstäver. Visst, när jag själv försökte tänka ut vad det skulle stå blev det fel både på stavning och på ord i meningen. Men det var roligt. Det var som en helt ny värld. Detta att kunna ta en bok och läsa i den, läsa någon annans tankar som den personen hade i sitt huvud och hade hällt ner på ett papper, det fascinerade och roade mig. Det var bara en liten del av det jag läste som jag förstod om ingen läste högt för mig, men jag visste att om jag bara läste allt jag kunde skulle förr eller senare innehållet uppenbara sig.
Och det gjorde det. När jag mekaniskt läste och fattade ungefär vart tredje ord blev det som när jag lyssnade när någon pratade. Jag kunde bilda mig en uppfattning. Långt senare har jag förstått att jag ”läser” kontexten i det som står. Jag ”ser” i atmosfären vad den som skrev menar med de ord hoan använder och då framstår bilden av det jag läser och då förstår jag något nytt hela tiden, något som jag inte kan utläsa av de ord som står där.
En gång sa en vän till mig: ”Hur vore det om du läste det som står på raderna också, inte bara det som står mellan raderna?” Jag förstod inte att det var det jag gjorde, läste mellan raderna, men jag har förstått att om jag inte kan läsa mellan raderna begriper jag inte vad det står och då är det ingen idé för mig att läsa alls.
Mitt sätt att läsa tog lång tid. Först se varje ord för sig, sedan se varje mening för sig och tredje gången kunde jag ”läsa” mellan raderna. Det gjorde att jag inte hann läsa så mycket men jag kom å andra sidan ihåg allt jag läst hur länge som helst.
Mitt sätt att läsa gjorde att jag kunde sätta in allt jag läste i min världsbild. Om detta inte gick slutade jag att läsa den boken och bestämde att jag skulle ta itu med den senare, när jag kunde mer. Ofta blev det där aldrig av, men vissa böcker kunde jag med tiden uppfatta.
Jag märkte att det var två helt skilda världar, den som fanns när inget annat fanns, som var min riktiga värld, och den värld som fanns och som alla hade åsikter om. De flesta talade om vad som var rätt och fel, bra och dåligt, värdelöst och värdefullt, onödigt och nödvändigt. Hos mig fanns inte de kriterier som gjorde att det gick att säga om något var bra eller dåligt, rätt eller fel. Jag kunde förstå att något var fel men jag kunde inte förstå vad det var för vits med att något var rätt. Rätt var ju allt det som inte var fel och det rätta kunde man ju ändå inte göra något med. Det enda jag kunde intressera mig för var felen, för dem kunde man göra något med. Likadant var det med det som var bra. Det var ju bara att leva i det och det kunde man inte göra något med annat än att vara nöjd, och det var man ju, åtminstone jag. Sedan fanns det som var dåligt och det var till för att ändras på. Då fick man använda hela sin kraft och all sin erfarenhet för att få ordning på det och det var det roligaste jag visste.
Att läsa var en sak och att förstå det man läste var något helt annat. Andra tycktes ha en slags överenskommelse om hur man skulle förstå det man läste. Den hade inte jag. I min värld fick jag gå ut i atmosfären och se på den information som fanns där för att kunna begripa åtminstone en liten del av det jag läste. Det gjorde att min tolkning var något annat än den allmänna tolkningen, och det blev ibland ett problem för att ingen annan förstod hur jag menade. Men jag blev bättre och bättre på att vänta på att andra förklarade vad som menades med det som stod och då kunde jag gissa lite bättre vad jag själv skulle säga för att få dem att förstå det jag sa.
När jag långt senare gick på högskolan och inte hann läsa de tusen sidor i veckan som man skulle, bad jag någon annan att titta på rubrikerna och säga några ord om vad de uppfattat, och då stod hela innehållet i boken klart för mig på några sekunder och så var jag ikapp de andra. Detta vågade jag inte tala om för jag tänkte att det var fusk, men vad gör man inte för att klara sig!
Magister Larsson hade fått mig att inse att jag inte var ett hopplöst fall men att jag behövde gå min egen väg för att få till livet. Han hade visat sin väg, och den hade gjort att jag upptäckte att det var roligt att lära och att det fanns hur mycket lärdom som helst. Under de två åren som jag hade honom hade min världsbild totalt förändrats och jag förstod livet på ett helt annat sätt. Han älskade det han gjorde, att undervisa, och han upphörde aldrig med att hitta nya sätt att ställa fram kunskap så att jag kunde förstå. Han hade roligt hela tiden och var fylld av alla sätt han kunde hitta på för att kunna betygsätta mig så att skolinspektören skulle bli nöjd och att han skulle slippa att ljuga.
De kommande åren, då jag skulle lära av andra lärare gick det inte så bra, men jag fick hjälp av en speciallärare och till slut lärde jag mig läsa tekniskt så att jag kunde börja studera på allvar. Först grundskolan, sedan gymnasiet, kvällsgymnasiet extra och konversationskurs i engelska. Jag insåg att så fort jag slutade läsa tappade jag förmågan att förstå och jag behövde läsa någon timme varje dag för att hålla förmågan igång.
Jag jobbade som fritidsledare på en ungdomsgård och hade gjort det några år, plus att jag jobbade på sjukhuset med att hjälpa dem som hade dödsångest och som var sjuka. Dessutom arbetade jag sommartid på utomhusbadet som kassabiträde och simlärare, och i olika projekt som kommunen anordnade. Genom det blev jag erbjuden att gå en fritidspedagogutbildning i AMS regi. Den var betald och pågick i 50 veckor istället för 80 för oss som hade minst tre års yrkeserfarenhet med barn och ungdomar. Det passade mig och där kom jag i kontakt med psykologi som ämne för första gången i mitt liv.
Det var en högskoleutbildning och byggde mycket på att vi skulle förstå kunskap på vårt eget sätt och det var mycket enklare för mig än tidigare. När den var slut ville jag fortsätta att fördjupa mina kunskaper. Vetgirigheten hade fått ett djupt grepp i mitt inre.
Jag bestämde mig för att åka till Göteborg, till högskolan där och gå runt på institutionerna och lyssna på föreläsare och se om jag begrep något. De flesta begrep jag inte vad de sa eller menade men en och annan förstod jag mycket väl.
En av dem förstod jag särskilt väl och han höll en kurs i grannstaden och jag försökte anmäla mig till den. Det gick inte för jag hade inte skrivit in mig i tid. Då gick jag till läraren och frågade om han hade något emot att jag gick kursen utan att vara inskriven, att det inte spelade mig någon roll om jag fick betyg eller inte, bara jag fick vara med och få kunskapen. Det fick jag och under terminens gång hoppade flera av och när det gått tillräckligt lång tid gick det inte att ta in reserver utan jag blev inskriven.
Det var inte precis den vanligaste vägen men den fungerade och jag var nöjd med arrangemanget.
Istället för att läsa böckerna själv så ”avläste” jag andra. Det betydde att om någon läst en bok så räckte det att den personen pratade om innehållet så kom det fram i atmosfären vad hoan hade läst och då kunde jag läsa av det blixtsnabbt och memorera så att jag fick med mig ganska mycket.
När jag läste av andras kunskap, eller hur de uppfattade det som de hade läst, gjorde jag ofta samma fel som de, för jag kunde inte urskilja vad som stod i boken och vad som var personens egen tolkning. Men ofta klarade jag tentorna och det var det som räknades.
Parallellt med att jag jobbade läste jag vidare på universitetet. Jag gick runt på olika föreläsningar tills jag hittade någon lektor som jag kunde förstå när denne undervisade. Sedan bad jag att få vara med på den lärarens kurser utan att vara inskriven, bara för att jag ville lära mig. Det smickrade dem ofta, så jag fick följa kursen och så småningom hoppade någon av när det var för sent att ta in någon från reservlistan och då blev jag inskriven. På så sätt fick jag mina högskolepoäng i alla fall.
Med tiden upptäckte jag att om jag inte förstod föreläsaren kunde jag läsa av vad en kamrat förstod och på det sättet ändå hänga med hyggligt i kursen. Problemet var att de andra studenterna förstod så dåligt att det var nästan hopplöst att få ihop kunskapen. Jag grubblade mycket på hur de andra klarade provet när de förstod så dåligt. Det gick inte ihop för mig. Så småningom begrep jag att de bara memorerade det som stod i boken och upprepade det på provet. Det var något som var helt omöjligt för mig. Hur kunde det betraktas som att de kunde något när de bara papegojade och inte själva förstod? Det var för mig en gåta.
Då kom jag på att jag kunde gå på flera liknande föreläsningar och läsa av några andra och på så sätt få en så detaljerad bild som möjligt. Då gick det bättre. Sedan kom jag på att om jag läst av någon och sedan berättade vad jag kunde blev det intressanta diskussioner, och då kom det ännu mer ut i atmosfären. Dessutom uppstod ofta något helt nytt som jag kunde förstå och som jag inte skulle ha ”sett” om vi inte hade varit flera som sagt hur vi uppfattat det vi läst. Då förstod jag vitsen med grupparbete och jag gillade det.
Det var enormt roligt. Det roade mig att fånga ny kunskap ur atmosfären, att upptäcka vad som smälte samman och ledde till helt ny unik vetskap. Det var som på kemin, man häller ihop något med olika färger och så blir det någon helt annan färg, och så var det med information i atmosfären också. Spännande!
Hur gick det till när människor förstod utan att de förstod? Det var den största gåtan för mig. Om jag visste utgångspunkten eller om jag visste hur den andre tänkte för att jag såg informationen i atmosfären, då var det inga problem, men jag såg att andra förstod på ett helt annat sätt. Jag kan fortfarande inte förstå att andra kan surfa sig fram via någon sorts känsla och få vetskap ur det.
Jag sökte vidare efter en utbildning eller en möjlighet att kunna förstå det jag hade förtrogenhet med och som kunde platsa i något yrke. Min förmåga handlade så mycket om att förstå hur människan fungerade i sig själv, i sitt inre, och om hon inte fungerade så, utan var självdestruktiv på något sätt, hur man kunde hjälpa henne att lösa det.
Jag hade växt upp med sommarbarn och ungdomar som blev placerade hos oss för att ”få ordning på sig”, och det lyckades ofta, så jag försökte fundera ut vad det var som var verksamt i det sättet vi levde på och hur vi tänkte. Det tog många vändor för mig att räkna ut det.
Jag visste att det inte gick att säga något utifrån min erfarenhet och mina referenser för dem hade ju inte andra. Jag visste också att jag inte kunde göra det jag gjorde för andra för det lärde de sig inget på. Jag visste inte ens om någon var intresserad. Jag visste att andra hade något som var mycket enklare att använda än mitt omständliga sätt: att först räkna ut utgångspunkten, sedan samla in allas tyckande och tänkande, läsa det som andra skrivit om saken och sedan ha någon liten bas för att kunna diskutera frågan.
Under mina år av pedagogiska studier hade flera av dem som tvingats till grupparbete med mig reagerat på min totala oförmåga till samarbete och mitt omständliga sätt att försöka komma fram till insikter, och de flesta tyckte sig inte ha tid eller tyckte inte att det gav någonting att göra så. Jag kunde inget annat sätt så då fick jag jobba ensam i stället. Det störde inte mig men det störde ofta lärarna.
För det första byggde grupparbetena på att man skulle dela upp något i små bitar, delge varandra sin bit och sammanställa tillsammans. Den vägen finns inte för mig. För det andra ska man godtyckligt ha en åsikt, ett tyckande om något är bra eller dåligt och det kan jag ännu mindre.
Om jag inte förstod utgångspunkten och om jag inte fick gå igenom alltsammans kunde jag inte säga ett enda ord om den bit jag fått. De andra blev jättesura och gjorde hela jobbet utan mig men jag fick stå med mitt namn i alla fall.
Vid ett tillfälle deltog en extrastudent som hade missat en speciell kurs. Som vanligt var det ingen som ville samarbeta med mig så jag hade blivit över och då sa han att han ville ”gruppa” med mig.
Vi startade. Han sa: ”Först läser vi igenom det här och sedan gör vi en struktur, och så fyller vi den med själva innehållet.” Jag svarade: ”Tyvärr kan jag inte läsa igenom något så där rätt upp och ner utan jag behöver ta hem det och få tid på mig, men om du läser igenom det så gör vi som du vill.” Han stönade. Vi dividerade om detta, om min ordblindhet, om grupparbeten, och till slut skällde han ut mig, och skrek åt mig att jag var en jävla autist som det inte gick att samarbeta med.
Eftersom jag är van vid sådana utbrott, och aldrig tar särskilt illa upp, frågade jag vad ”autist” var för något. Han lugnade sig och tittade klentroget på mig och frågade om jag var dum, om jag inte ens visste vad autism var. ”Nej”, svarade jag, ”jag har hört diagnosen någon gång, jag tror att vi på fritidspedagogutbildningen berörde den, men jag fattade aldrig vad den innebar.” Nu ville jag gärna förstå varför den här studenten tyckte att jag var en autist.
Han läste specialpedagogik och var bara med på den här kursen för att han hade missat den tidigare. Men han hade precis gått en termins fördjupningskurs om autism och tog min fråga på allvar och började berätta. Till slut sa jag att det var som om han berättade om mig när jag växte upp. Han blev mycket intresserad och efter ett par timmar föreslog han mig att komma till Göteborg så att han kunde testa mig, för han ville veta hur det kändes att vara i ett annat tillstånd än den konkreta relationsvärlden.
Så började jag rulla upp hela historien om min obegripliga värld när jag var liten.
Efter det började jag lyssna på öppna föreläsningar i neurologi och om hjärnans funktion. Jag fick reda på vad som var normalt, vad som var allmänt förekommande, och vad som var avvikande. Då förstod jag på ett annat sätt att jag inte förstod, eller att det var så lite jag förstod, och då kunde jag bättre och bättre beskriva hur det såg ut på insidan av mig.
Då började jag förstå att andra inte förstod mig, varför andra ”gick igång” på mig, blev frustrerade, irriterade och fick utbrott och inte ville grupparbeta med mig. Jag förstod vad de menade med att jag var omständlig och att jag styrde allt jag var med i. Jag förstod också att anpassning var en lätt väg att komma undan andras reaktioner och att de flesta anpassade sig till mig för att slippa mina reaktioner. Det var en svår och tung insikt och något som jag absolut ville ändra på.
Jag sökte efter den saknade länken och jag trodde att om jag hittade den skulle jag kunna förstå verkligheten på ett annat sätt. Jag började i terapi för jag tänkte komma i kontakt med alla dessa känslor som jag visste att jag hade och som kroppen kunde producera.
Jag hade gått fritidspedagogutbildning och vi hade haft barnoch ungdomspsykologi och jag frågade min lärare om jag inte kunde få gå i terapi hos honom. Det fick jag. Han var en klassisk psykoanalytiker och jag lärde mig väldigt mycket men jag kom ingen vart när det gällde att få uppleva mina känslor. Jag förstod att min kropp hade känslor och att jag om någon kom mig nära kunde gråta med någon, men det gav mig ingen kontaktkänsla inuti. Det var som i filmen Rain Man, när kvinnan kysste honom i hissen och hon frågade hur det kändes och han svarade ”vått”.
I varje fall fick jag mycket att prata om, och jag fick ett språk som jag kunde använda när jag ville hjälpa mina ungdomar som hade trasslat till sitt liv. Inte genom att tala med dem på detta språk, det var bara ordbajs för dem, men genom att kunna föra deras talan gentemot myndigheter, skola och föräldrar.
Sedan gick jag två år i gestaltterapi. Det var gruppterapi och vi var åtta stycken. Ledaren förklarade att om vi svävat i livsfara någon gång eller upplevt att vårt liv var hotat, kunde det utgöra en osluten gestalt. Det betydde att den händelsen aktualiserades, kom tillbaka som om den var aktuell nu, och blandade sig med en händelse i nuet om och om igen så att den fick fel proportioner.
Han isolerade och gestaltade händelsen så att personen upplevde traumat på nytt och det slutade med att personen upptäckte att hoan överlevde. Genom att leva ut händelsen några gånger ”slöt sig gestalten och föll sönder och hamnade i livshistoriens minne”. Han sa att det inte var han som botade någon utan att det som hände var att kroppen blev trygg igen, på samma sätt som den varit före denna händelse. På så sätt blev personen alltmer hel och alltmer fri i sina reaktionsmönster och i sin kommunikation med andra människor.
Jag fick ta upp olika händelser, en del av dem där jag svävat mellan liv och död, till exempel när jag klättrade upp på ladugårdstaket, på brandstegen, och stod där och viftade med armarna och ropade: ”Jag flyger, se jag flyger”, och min pappa fick hjärtat i halsgropen och försökte hålla mig i kontakt medan han gick upp och hämtade mig. Jag kände ingen rädsla och i terapin kunde jag inte känna att min kropp hade varit rädd, men jag tog in min pappas rädsla och förstod att det var farligt på något obegripligt sätt. Jag gjorde om det flera gånger men mer och mer förstod min pappa att jag faktiskt inte tänkte hoppa och slå ihjäl mig utan till slut gick jag ner självmant när jag ”flygit” en stund.
Ett annat exempel var när jag stod i häcken och lurpassade och sprang fram framför grannens bil för att jag älskade ljudet när han tvärbromsade för att inte köra över mig. I terapin återupplevde jag dessa situationer, och det som hade skrämt mig var det överraskande rycket som slet mig tillbaka så att jag inte kunde springa ut, och det som då skrämde mig var att jag visste att om det som ryckte tillbaka mig släppt taget så skulle jag ha blivit överkörd och dött. Denna skräckupplevelse gick jag igenom igen och igen tills jag fick en upplevelse i kroppen att den situationen var dåtid och aldrig skulle komma tillbaka igen och det var en befrielse på ett mycket speciellt sätt. Det gjorde att min kropp blev så glad, så glad att jag for ut i universum och det tog sin lilla tid innan jag landade igen på jorden.
Jag fick klara bilder av vad som hände de andra och vad de behövde. Jag fick pröva att leda någon, och personen upplevde att hoan ”slöt” gestalten och blev fri i sitt inre, att livet blev helt annorlunda, precis så som hoan visste att det skulle kunna vara. Jag förstod att det var något som jag med tiden skulle kunna använda när jag löst mitt eget problem med att kunna förstå världen genom mina känslor.
I de arbeten som jag själv gjorde fick jag ingen sådan upplevelse. Jag bar inte på några förlamande rädslor som hämmade och begränsade mig i kommunikationen med andra. Visst var jag outvecklad och ibland tilltrasslad men det var inte på den djupa existentiella nivå som flera i gruppen tangerade. Jag lärde mig väldigt mycket men fortfarande var mitt språk inte tillräckligt utvecklat för jag skulle kunna använda det för att hjälpa andra att förlösa sig.
Jag hade en fobi, getingar. Min autopilot reagerade så jag kunde välta en båt, slänga mig ut genom ett fönster på andra våningen, bli helt fixerad och inte höra ett enda ord vad någon sa, och inte röra mig. Jag fäktade och viftade, skrek hysteriskt och kastade mig i väg åt vilket håll som helst. Genom det fick jag en helt del bi- och getingstick, men jag fick nästan inga märken av dem. De besvärade mig väldigt lite och bara en kort stund, så min rädsla hade inget med relevant rädsla att göra.
När jag läste en kurs på universitetet i psykoterapeutiska metoder frågade jag min lektor hur jag kunde bli av med min getingfobi. Han sa att det ju inte besvärade mig så ofta och undrade varför. Jag berättade några av de händelser där jag utsatt andra för fara genom min fobi och han skrattade. Jag gick bakom honom och plötsligt tvärvände han, spände ögonen i mig och sa: ”Och vad ska du då sätta din dödsångest i?”
Jag tappade fullständigt fattningen av det oväntade utspelet, det snurrade i huvudet och jag blev illamående. Det tog en lång stund innan jag hämtade mig. Han sa inget och inte jag heller men några veckor senare märkte jag att jag inte längre reagerade med utbrott när det fanns en geting i närheten. Om den var på fönstret kunde jag släppa ut den eller ibland låta den sitta kvar och jag kunde fortsätta att vara koncentrerad på något annat. Jag kunde också be någon annan att släppa ut den. Det var en ny situation för mig att inte hamna i en okontrollerat hysterisk handling, och det var behagligt.
Allt jag lärde och allt jag blev medveten om att jag kunde berikade mitt liv och min tillvaro. Efter 35 års ålder började jag kunna orientera mig själv i miljön och var inte längre beroende av min omgivning. Jag kunde åka till Stockholm och själv ta mig hem till min bästa vän, utan eskort. Jag kunde programmera vägen via tunnelbana och bussar. Vi gick ofta på föreläsningar och workshopar och andra kulturella aktiviteter. Jag älskade att stifta bekantskap med sådant jag inte förstått eller kunnat gå på tidigare, och min vetgirighet gladde mig.
Mitt intresse för det mänskliga växte och jag förstod mer och mer hur människan fungerade. Framförallt kommunikationen inuti människor och mellan människor. Jag blev bättre och bättre på att säga ”rätt” saker i ”rätt” ögonblick. Det betydde att när någon hade det svårt på insidan på något sätt, bad jag den personen att berätta om hur det var och att berätta med egna ord. Ibland hade hoan inga ord och då kunde jag ”se” i atmosfären och säga något förlösande, något igenkännande så att hoan kom igång att prata.
Det var mest tonåringar och barn som sökte sig till mig, därför att jag dels arbetade på en ungdomsgård, dels på ett utomhusbad i stan dit det kom många nyckelbarn. Många av dem hade problem med att leva, med att vara sig själva, med skolan och hemmet och med att ha kamrater. De var fast i sin föreställning om att de inte dög, att de var ensamma, att ingen tyckte om dem eller förstod dem.
När vi hade disco var det jag som satt i entrén. Varje person som var påverkad av något, sprit eller hasch, stoppade jag. En och annan slank förbi och den personen fick jag leda ut när det upptäcktes. Många av de unga drack eller haschade för att de var osäkra på sig själva och de fick inte komma in, och därför blev det så att jag antingen stod utanför på Gården och samtalade med dem, eller också satt de på golvet i kapprummet där jag hade min insläppningslucka.
Sådana kvällar fick jag veta så mycket om dessa ungas hemliv och skolliv, och hur de hade det med sig själva, att jag insåg hur stora problem det fanns i denna på ytan trygga och fina civilisation. Jag tänkte mycket på vad det gjorde med de unga att de hade dåliga hem- eller skolförhållanden, vad det gjorde med deras självuppfattning och deras villkor i livet.
Jag förstod att vi som människor inte utvecklades av någon given drift utan att vi präglades av dem i vår omgivning som hade betydelse för oss.
Jag läste Laings böcker om hur man blev schizofren, hur syskonrivalitet uppstod i hemmet och om hur de barn blev som växte upp i en sådan miljö. Jag läste Joanne Greenbergs Ingen dans på rosor och I detta tecken och många andra skönlitterära böcker om alla tänkbara psykiska lidanden. På högskolan tog jag de kurser som handlade om psykologi, sociologi och socialpsykologi för att försöka hitta min nisch.
Det ledde till att jag ofta förde in samtalet med mina lärare på vad jag förstod om hur livet fungerade och hur vi som människor fungerade. Lektorerna tyckte det var mycket intressant men samtidigt var det ett ämne som inte hörde till vetenskapen, detta som jag kallade för ”information i atmosfären” och som gav förståelse om oss som människor.
Jag kom underfund med att den vetskap jag hade, och fick, från atmosfären inte kunde uppfattas av alla, att den var en gåva, en talang, på samma sätt som musikaliskt gehör, och som gjorde att jag fick en massa bilder som andra inte fick eller förstod.
Det var en gåta för mig att jag inte hittade det jag sökte och att ingen hade forskat på just det. Någon lektor förklarade att det som gjorde skillnad var att alla som hade känslor reagerade och laddade ur det som blev trassligt och sedan var de färdiga med det och gick vidare.
När något obegripligt kom i min väg lät jag det snurra framför ögonen på mig under en tid. Jag visste att förr eller senare skulle något uppenbara sig som gjorde att det som snurrade blev begripligt. När jag var liten snurrade jag med ord, och Slire och Skydde bollade med mig tills de föll på plats. För mig betydde ordet ”videkissar” katter som kissade. Jag slängde iväg det ordet till Slire som tog det och vände och vred på det: kattpiss, kissekatt, kvistkatt, kattkvist, vidja, ris, kvist. Han kastade orden till Skydde. Skydde lämnade ut hela meningar: Katten pissar på busken. Kvisten piskar katten. Kissen är i skalet. Skalet sitter på kvisten. Jag sa ”videkatt” och såg hasselkvisten och skalet och den ludna knoppen. Slire och Skydde for omkring kors och tvärs och bugade sig för att markera att jag var på rätt spår. Och när jag såg att den ludna knoppen var videkissen stannade de upp och dallrade och vibrerade för att visa att det var färdigt. Jag hade lärt mig att videkissar inte var katter som kissade.
Under min uppväxt fick jag höra om Big bang. I min värld såg det inte ut så som Big bang beskrevs, men eftersom vetenskapen sa att det var så försökte jag att tänka mig ett enda stort klot och att det sprängdes och att allt flög iväg hur som helst ut i universum. Jag tänkte att alla de som trodde på det inte kunde ha fel, och inte vetenskapen heller, så jag försökte tro på det. Men jag visste att jag då gjorde våld på mig själv, så jag undvek alla diskussioner om Big bang för att slippa behöva säga något om det.
I min värld tillsammans med mina väsen, Slire och Skydde, hade jag nämligen sett hur universum fungerade. Det var som en stor andning. Allt rörde sig, ut och in, fast väldigt långsamt. När vi lekte kunde vi få det att bli som en film som man kunde spela framåt och bakåt. På något ställe vidgade sig det vi kunde se, det blev längre och längre avstånd tills det inte fanns någon kraft kvar. Så började det att falla ihop och falla ihop och till slut blev det som ett svart hål där ingen kunde se något. Rörelsen avstannade men när den stannade vände hela processen och sakta, sakta, började partiklarna och informationen att gå utåt igen. Så vidgade det sig tills kraften tog slut och så började det sjunka ihop igen.
När kraften avtog längst ut försvann informationen, den gick inte att se och läsa för oss, och likadant var det på andra sidan när det blev så tätt och tungt och svart, då försvann också informationen och blev oläsbar. Däremellan fanns vetskapsinformationen tillgänglig. Just i balansen, i ett ganska stort mittfält var det möjligt att ”se” i atmosfären. Där brukade vi befinna oss, där lekte vi, ofta med ord och begrepp som jag tagit med mig och inte förstod. Vi for omkring, och Slire och Skydde demonstrerade innehållet på lustiga sätt. De höll på tills jag kunde demonstrera det på mitt eget sätt, och så fort jag gjort det hittade vi nya ord och nya lekar.
Långt senare berättade min vän Göran Grip för mig att min tolkning av Big bang som ett stort klot som exploderade var en missuppfattning. Men å andra sidan, sa han, var det som jag och Slire och Skydde fann vid våra utforskningar av universum, inklusive ”ett svart hål där ingen kunde se något” och att det vidgar sig tills kraften tar slut mycket nära en variant av Big bangteorin som säger att det inte har varit en utan flera Big bang och att universum omväxlande expanderar och drar ihop sig – som en stor andning. Och i den versionen utplånas all information i de båda extremlägena, precis som Slire och Skydde hade visat mig, och att det i mellanlägena bokstavligen går att se.
Nu hade jag inte kvar Slire och Skydde längre, men många av de upplevelser jag haft tidigare tillsammans med dem blev begripliga nu.
Jag ”såg” till exempel människans tillblivelse vid flera tillfällen, hur någon blev med barn och vad som händer i oss under fostertiden när vi växer till spädbarn.
En gång när jag satt på tåget till stan satt en kvinna i tjugofemårsåldern en bit bort. Ovanför hennes huvud pågick något som jag blev intresserad av. Det var inte alldeles nära huvudet utan det var som en pratbubbla i en serietidning. Hennes kropp var alldeles varm och nöjd. Hon satt där och halvsov och tänkte på ingenting. Hon bara var. Då utspelade det sig något i pratbubblan. En krumelur och en boll dansade runt. Krumeluren dansade runt bollen som sakta snurrade. Bollen var mycket större än krumeluren och det var som en lek. Det var helt rött och gult och ljust och mörkt, och rätt som det var försvann krumeluren in i bollen. Jag trodde det var slut så jag tittade ut genom fönstret men råkade titta tillbaka igen. Det var inte slut. Bollen ändrade form och blev som två hopslagna bollar och de blev som två degbollar som delade sig utan att gå isär och slå ihop sig till en boll och så likadant igen och igen. De befann sig som i en tunnel med hår och bollen tumlade runt och blev större och större och på ett sätt mindre och mindre och fler och fler fast ändå större men inte som boll utan som något annat.
Vid ett annat tillfälle satt jag på sjukhuset och väntade på min tur. I väntsalen satt en man och en kvinna och höll varandra i handen. De var ängsliga och rädda. De var enkelt folk, kanske fattiga och kanske invandrare för de såg inte särskilt svenska ut, snarare finska. Jag vaggade lite för att det var så lite rörelse och jag började få stereotypa rörelser för att jag inte varit i kontakt och kommunikation med någon den senaste timmen. Då uppstod en sådan där pratbubbla ovanför deras huvuden. Den omfattade båda. Så såg jag bollen och jag såg krumeluren och jag såg detsamma utspela sig som på tåget. Då försvann allt obehag i min kropp och alla okontrollerade impulser släppte och jag kunde sitta och betrakta detta tills en sköterska kom ut och sa kvinnas namn och de reste sig och gick in.
Båda såg helt annorlunda ut i ansiktet när de tittade på varandra efter att detta hade utspelat sig. De såg lite blyga och försagda ut men väldigt nöjda. I efterhand blev det sinnebilden för vad det ville säga att vara lycklig. En känsla av glädje spred sig i rummet och i dem själva och allt blev precis som det ska vara. Det går inte riktigt att beskriva hur det ser ut men det är väldigt vackert och jag var delaktig i deras lycka så min kropp blev också glad.
Jag fick det bekräftat många gånger när jag ledde människor i primärt arbete, det som finns före orden, inuti oss.
Sakta, sakta kom jag underfund med att de flesta andra som jag mötte hade en förmåga att förstå teorier och tro på dessa teorier på samma sätt som andra trodde på Gud eller en ideologi om samhället. Hur gick det till att man kunde ha en föreställning i huvudet och sedan leva stick i stäv mot den? Det gick inte ihop i min värld.
För mig var det så att om jag förstod något ändrade det min verklighetsuppfattning och då hade jag att leva med det. Ta till exempel alkohol. Om man skulle vara en förebild för unga människor och inte ville att de skulle dricka alkohol var det första att man inte drack själv. Inte bara att man dolde det utan verkligen hade en profil som de unga kunde respektera.
Jag märkte skillnaden i kulturen. När någon tyckte att hoan var duktig när hoan avstod från att dricka för ungdomarnas skull genomskådade de unga det och då minskade deras förtroende för vad de vuxna sa. Jag var en helt annan sorts människa – jag hade så roligt och levde så fullödigt att det blev en tillgång att inte dricka, inte något som jag offrade mig för och ställde upp på. Denna skillnad i tänkande hade en avgörande betydelse för de unga som behövde någon att präglas av.
Att den kultur som fanns runt de unga var den mest verksamma förebyggande eller nedbrytande prägling man kunde tänka sig, det fick jag ytterst lite medhåll för från vanliga människor. De flesta ville dricka alkohol när det var fest eller hemma på kvällen eller när det var sportnytt på teve på lördagar.
Det var samma sak med ledare och föräldrar, de kunde säga ”rätt” saker, men de levde inte så och det gjorde att de unga gjorde som de vuxna gjorde, inte som de sa. Det var ett stort glapp mellan teori och praktik. Ändå hade jag fått lära mig att ”det fanns inget som var så praktiskt som en god teori” och det levde jag efter så mycket jag kunde.
För mig var det så att vi som människor hade något som gjorde det möjligt för oss att ta olika vägar i livet. Det hade inte djur. De var predestinerade till att leva på ett visst sätt och gjorde de inte det dog de. Det verkade så mycket enklare att vara djur än människa. Som människor fanns vi bara i varandras medvetande. Alla dem jag inte kände fanns inte för mig. Jag kunde inte tänka på några andra än dem jag hade runt mig. Jag engagerade mig i att försöka förstå hur det skulle vara runt en annan person för att denne skulle känna sig fri att tala om sig själv, inte bara prata utan verkligen tala om sig själv.
När det gällde vanliga saker, som hur man skulle uppföra sig, hade jag stora brister men jag hittade alltid någon att öva på. Jag övade framför spegeln, på samma sätt som när jag var liten, minst en timme om dagen. Ofta var det något som någon hade påpekat att jag gjorde konstigt eller inte alls. Ibland var det att jag sa saker alltför övertygande och självklart så att människor inte fick utrymme att fatta egna beslut. De flesta sociala koder och normer gick mig förbi, men jag var fast besluten att jag skulle kunna begripa vad som råder när inget annat råder och vad som försätter detta ut spel. Och om det är försatt ur spel skulle jag hitta vägen till att lära mig att återupprätta det.
Det var en ständig övning i relation med dem som fanns i närheten. Jag visste att de hade en helt annan känslomässig kontakt än jag var förmögen till, men jag gjorde precis som man skulle göra, och då uppfattade andra det som att jag var i ömsesidighet. Tyvärr har jag aldrig verkligen lyckats med att vara i ömsesidighet, men jag är nöjd ändå, för jag har genom åren odlat många tusen relationer i ögonblicket, även om de tonar bort när personen går ut genom dörren.
Somliga människor, och relationerna till dem, har kunnat stanna kvar i några dagar och om de sedan upprepats blir det som om de vore permanenta. Andra märker inte av så mycket att de försvinner från mig men en del som är känsliga känner sig avvisade och blir ledsna.
När jag är närvarande i mitt medvetande om varje liten detalj i hur det ska vara för att andra ska uppleva kontakt med mig och sig själva är jag väldigt nöjd. Det blir ljust inuti mig och de flesta av mina upprepningshandlingar försvinner. Då kan jag vara utan egenartade rörelser och upphängningar och det är en så stor befrielse. Jag vet att om jag är ensam i mer än fyra timmar kan jag inte hålla mig i flyt, utan då får jag tics och stereotypier, upprepningstankar och upprepningsbeteenden.
Jag tror mig förstå att andra människor inte behöver vara i medvetenhet hela tiden. Det verkar som om de kan slappna av och vila i ett varande, en närvaro där det kommer impulser från insidan. De kallar det att de får lust att göra något, eller att de får inspiration eller en idé. De behöver ingen annans vilja eller intresse för att kunna handla. Jag har övat på detta ofta men det kommer ingenting om jag inte ”ser” i atmosfären vad någon annan vill. Om jag ser det kan jag genast suga upp det och göra om det till mitt och presentera det för andra så att de tror att det kommer ifrån mig. Eftersom det alltid handlar om något som den andre vill, blir den jag möter glad och tycker att det är trevligt att göra saker tillsammans med mig, och det är klart att de tycker så, för det handlar ju om något som de själva ville från början fast det kom genom mig.
Jag startade grupper för unga för att initiera dem i vuxenlivet, om vad det var för vits med att bli vuxen, på vad sätt man kunde ha alla de privilegier barn har just därför att man var vuxen. Ofta var grupperna i form av läger eller som resor. Då arbetade vi först in pengar och sedan for vi iväg till Ryssland, Österrike, Frankrike, Prag eller andra ställen.
Jag hade förstått att det inte gick att läsa sig till hur man skulle nå andra människor i kommunikation. Det var en förtrogenhetskunskap som mycket få människor hade. Jag förstod att de pedagoger och psykologer som utarbetat metoder hade skrivit dem i efterhand och bara utifrån sin egen erfarenhet, och de gick inte att kopiera. Så fort man trodde att en viss metod kunde lösa problemen så var den metoden död.
Det jag gjorde i stället, och utvecklade, var att fånga in en annan människas behov och hjälpa henne att vara i sig själv istället för att försöka ändra henne. Jag hade förstått att den yttre tryggheten inte var ett tillstånd utanför, utan en känsla inuti. Jag hade också förstått att förutsättningen för den känslan var att en människa kunde lita på att inget hotade hennes liv. Så jag sa: ”Om du ser dig omkring här, är det något som hotar ditt liv? Är det något som jag ska ändra på så att du kan släppa intresset för det yttre och vara inom dig själv istället? Jag tar hand om det yttre, om någon kommer eller om en telefon ringer kan du bara vara i dig själv och känna dig helt trygg här och nu med mig.”
När någon svarade ja på min fråga hände det många intressanta saker inom den personen. Jag märkte att jag kunde ta hand om och neutralisera de laddningar som var ute och vandrade i rummet och det gav den personen utrymme att vara i detta avslappnade varande inuti.
Med tiden kom jag att kalla detta för föräldring. Det är på något sätt det föräldrar gör omkring sina barn, i bästa fall. De ser till att barnen inte behöver bråka med det yttre, de sköter det åt dem, och istället kan barnen vara i det naturliga. Då är de nyfikna och kreativa, handlar aktivt och utforskar verkligheten.
Jag fortsatte att läsa kurser på högskolan, enstaka kurser i historia, filosofi, etnologi, folklivshistoria med mera. Det gjorde att jag förstod mer och mer om fenomenet människan, att vi inte har några instinkter utan att vi präglas av vår omgivning. Jag förstod mer och mer hur unika vi är som människor, att det inte finns några kopior och att det därför aldrig är metoden, tekniken, pedagogier eller något annat sådant som hjälper oss utan att det är att man är sig själv i någon annans atmosfär och blick som gör skillnaden.
Jag upptäckte att det gick att vara i kontakt utan att något stod i vägen, att en annan människa kunde vara sig själv helt och hållet, utan att trixa med det, och att jag kunde vara mig själv utan att trixa med det, och att det då uppstod en intimitet, ett möte, en förståelse oss emellan som var det som gjorde det möjligt för människor att kunna lösa sina problem.
Jag vet vad detta är och jag ser i atmosfären när andras kroppar blir glada. Jag ser när min egen kropp blir glad genom att det blir ljust inom mig, även om jag inget känner. Jag ser också att många andra inte har denna kontakt med sig själva för att de har rädslor som avskärmar dem från denna öppenhet inuti. Jag har en stor ”vetskap” om vad man kan säga och göra så att andra människor får utrymme att växa inuti, bota sig och läka sig och återuppleva inre frihet på samma sätt som de gjort som barn, eller åtminstone i livmodern.
Jag insåg att jag inte kunde lösa någons problem. Jag kunde rädda någon ifrån dennes problem men det var bara att skjuta upp det hela. Jag insåg att det var mycket smärtsamt för människor att vara i kontakt med sig själva, för det förstörde ofta vad de lärt sig i teorin. Jag insåg att det inte gick att medicinera bort mentala upphängningar och depressioner, utan att det handlade om urladdning och omtänkande.
Min pappa ställde en fråga till sig själv när det gällde mig som outvecklat barn och den löd: ”Jag förstår att hon behöver lära sig att klä på sig själv och att det är jag som kan lära henne det, men hur i all världen ska jag få henne med på det?” Han visste att jag inte kunde lära mig något alls om jag inte själv var med på att lära mig det. Jag var extrem eftersom jag inte kunde anpassa mig och lära mig på rutin, utan jag kunde bara lära om jag i medvetandet var med på att lära.
Med åren har jag insett att det oftast gäller andra också. Ju mer utvecklade människor blir i sitt medvetande, desto mer gäller att de själva är med på vad de ska lära sig. Då faller all papegojinlärning bort till förmån för kunskapssökande i dialog med en erfaren person. Det är framtidens skola och den krockar med den form av skola vi har idag.
Till den ungdomsgård där jag arbetade kom många ungdomar som skolkade. De kom för att de inte förstod vad det var för vits med att gå i skolan när de ändå inte begrep vad läraren sa. Ofta undersökte jag tillsammans med dem vad de inte förstod, och vi samtalade om det tills det på något sätt sa ”klick” inuti dem och de sa: ”Aha, nu begriper jag vad jag inte fattade i skolan.”
Så uppstod min sidoskolverksamhet. Varje dag efter lunch kom ett antal unga elever med böcker. Vi pratade. Jag bestod med erfarenheten och yttre trygghet och de kunde fokusera på vad det var de inte förstått. De visade mig i boken och vi experimenterade med ord och praktisk handling, och vi höll på tills de sa: ”Aha!” Om inte, då fick de sova på saken och så kom de tillbaka dagen därpå och då fortsatte vi.
Fördelen med mina jobb var att ungdomarna alltid kunde komma till mig. Var jag på Gården kom de dit, var jag på skolan med fria aktiviteter kom de dit, var jag på badet kom de dit, var jag hemma kom de dit.
Jag var ständigt omgiven av fem till tio olika unga människor. De ”hängde” med mig under perioder när de behövde det. Somliga behövde sova på min arm och det gick också bra. När deras föräldrar drack hemma kunde de ringa, och då hämtade jag dem och de fick vara med oss var vi än var, ute och seglade, på vandring i naturen, på marknad, i mitt föräldrahem.
Det som saknas mest i vår civilisation är utanförstående vuxna som tycker att det är kul att umgås med barn och unga människor, sådana som inte har något val utan annars tvingas vara med i sammanhang där de inte vill vara, till exempel när folk dricker alkohol.
En dag kom min mor och min far in till mig på Gården för att ta en kopp kaffe innan de åkte hem. Vi satt och pratade någon timme. Det var sommar och fint väder och vi hade uteservering på innergården. Strax efter att de gått kom min mor inspringande tillbaka och sa att Far hade fått någon form av huvudvärk. Det small till i huvudet och han lade sig ner på sätena. Jag ringde genast efter ambulans och rusade ut till bilen. Han var kristallklar i huvudet och sa att det var något som brustit i bakhuvudet, att han inte såg längre och att han inte längre andades med automatik. Han viskade till mig: ”Hjärnblödning, men säg inget till mor än.”
Jag rusade tillbaka in, ringde min chef som sa att jag kunde åka med till sjukhuset och att han skulle vara på Gården om fem minuter. Mor åkte med i ambulansen och jag tog bilen och åkte efter.
Han kom in på intensivvården och lades i syretält och fick dropp och man sprang till röntgen med honom. Mor var utom sig, helt blockerad, och kunde inte tänka eller prata, hon var i chock och började orera om en massa ovidkommande saker. Hon hade alltid varit rädd för sjukhus, hon hade växt upp på ett sanatorium tills hon var nästan sju år och hon hade fått behandling där och blivit sövd otaliga gånger.
Far kom ut från röntgen och jag frågade honom som tagit bilderna om det var en hjärnblödning. Han nickade stumt och sa att han inget fick säga, men nicken sa allt så det var inget att tveka om.
Mor och jag satt hos Far och vi fick meddela alla, att hans bröder skulle mjölka, att någon skulle laga mat, att min lillebror skulle ta hand om en del och andra sköta bonderiet. Min äldre bror var ute på sjön med sin familj och det var innan mobiltelefonernas tid så vi fick larma via sjöradion. Vi visste inte om han fick meddelandet, han hade bara nödradio och det förutsatte att han var ombord på båten.
Efter några timmar sov Far, och mor ville åka hem och komma tillbaka senare. Jag skjutsade henne och åkte sedan tillbaka och satt hos Far. Han sov mesta delen av tiden men när han vaknade andades han väldigt tungt och när jag satt vak hos patienter så visste jag att den andningen förebådade döden.
Jag frågade hur han hade det och han sa: ”Det blir nog bra hur det än blir.” Det var ett typiskt uttalande av honom. Han förstod också att han inte hade långt kvar och han sa: ”Nu kan du hämta mor.” Jag gick iväg och glömde min väska med bilnyckeln, fick gå tillbaka och sa det till honom. Han log och sa: ”Så är det i livet, man glömmer ibland.” Vi hade ett ögonblick av samförstånd och jag förstod att det hastade så jag rusade iväg, hämtade min mor och var på väg tillbaka omgående.
Men vi hann inte fram. Han dog innan vi kom dit och vi fick följa honom ut till ett enskilt rum, ett andaktsrum. Vi fick sitta utanför medan de ”gjorde i ordning honom”. Jag hade ”gjort i ordning” många som dött så jag var väl förtrogen med det, men det var inte min mor, hon var orolig och helt borta och jag sa till henne att hon kunde gråta om hon behövde det. Då började hon skaka och frysa, hacka tänder och låta som en liten baby. Hon satt vid min sida i soffan och efter en stund kom tårarna. Vi satt där tills de var färdiga och då fick vi gå in i ett ljust och luftigt rum med levande ljus och fina rosor på bordet.
Far låg där med sina stora händer på varandra och en ros mellan dem. Hans ansikte var helt slätt och han såg ut som om han log. Han var bara 61 år gammal och i sin krafts dagar, muskulös, brunbränd, tunnhårig på hjässan och med slätt ansikte. Det slog mig att han var vacker och det hade jag aldrig sett förut.
Jag drog fram en stol till mor så att hon kunde sitta helt nära och lägga sin hand på hans händer och smeka hans kind. Hon satt där helt stilla och tårarna rann. Sakta gick det upp för henne att hon mist sin livskamrat som hon haft sedan hon var sju år och började skolan.
Jag satt i ett hörn där hon inte såg mig och jag ”tittade” i atmosfären. Jag såg hur hans immateriella ”själv” svävade över den döda kroppen. Den immateriella kroppen hade släppt den materiella och fanns där lika levande som vanligt, men den hängde inte längre ihop med den materiella. Han svepte omkring mor och berörde hennes kommunikationsfält. Hon sa efteråt att hon hade känt det som om han var i rummet och sa farväl.
Det var precis det han gjorde, för medan jag satt där såg jag hans gestalt omkring henne. Dörren öppnades och en läkare och en sköterska kom in. De gick fram och hälsade på mor och började förklara vad det var som hänt och varför han dött. De såg inte mig i hörnet men jag hörde allt de sa och jag visste att jag skulle få upprepa det många gånger. Jag såg också hur min fars immateriella gestalt upplöstes och blev ett med alltet och sedan fanns han inte kvar i rummet.
När doktorn och sköterskan gått sa jag till mor att Far hade tagit farväl av henne och att vi kunde åka hem. Hon klappade honom lite förstrött på handen och sa att nu kändes den kall.
Så åkte vi hem och mor satte igång att laga kvällsmat och vänta på att mina farbröder skulle komma så hon fick berätta för dem.
Jag kan inte skilja på liv och död. För mig finns alla hela tiden eller också är alla döda hela tiden. Jag vet skillnaden, att någon inte finns i den fysiska världen, men det är bara ord för mig, för så länge jag kan titta på ett foto, se ett namn skrivet eller något annat som påminner om våra möten, så finns personen här och nu i atmosfären. Allt jag fått svar på och allt jag vill få svar på kan jag få och för mig är det ingen skillnad på om någon säger det eller om jag får immateriell vetskap om det. Jag vet därför inte vad det är jag ska sörja när någon dött.
Under hela mitt liv, var och varannan dag, hade jag tagit vägen förbi mitt föräldrahem för en fika. Något litet ord eller någon liten mening som jag behövde få en uppfattning om och prata med min far om. Han älskade dessa stunder och han skrattade ofta och jag skrattade med. Jag visste inte åt vad men det var ändå trevligt.
Nu behövde jag inte längre åka dit och möta honom i den fysiska världen utan jag kunde likaväl vända mig direkt till honom och få svar i atmosfären. Efter ett tag behövde jag inte det heller för jag fångade ändå informationen genom vetskapsfältet.
Mina korta besök upphörde och så småningom lades gården ner, mor flyttade till granngårdens undantag tillsammans med min farbror och jag åkte dit någon gång per vecka för att de ville det.
Året efter förändrades mycket i mitt liv. Jag bytte jobb och började arbeta i en annan by som låg tre mil bort. Jag slutade röka, blev vegetarian för att få ner kolesterolet, slutade dricka kaffe och började motionera, med andra ord leva sunt. Jag gissar att det hade med sorg att göra men jag kände ingen sorg, livet bara gick vidare.
En dag fick jag gå en managementkurs som handlade om kommunikation. Den utgick från en teori som heter transaktionsanalys och den innehöll mycket av allt det jag visste om människan. Det ingick en funktionsanalys där jag kunde beskriva hur vi gör som människor istället för att vara oss själva i kontakt med varandra. Jag fick klart för mig vad som skickades iväg i form av känslor och laddningar som föregick orden och varför den andre då inte kunde uppfatta det som sades på ett bra sätt. Jag märkte att det känslomässiga budskapet uppfattades före orden och att det var det budskapet som kom först.
De tre jag-tillstånden och de fem varianterna som ingick gav en god bild av vad som laddar budskapet, på vilket sätt budskapet blir laddat, och till vilket jag-tillstånd och vilken variant det riktar sig hos den andre. Det skapade en djup förståelse hos mig och jag insåg att det var något som jag kunde göra om till mitt och använda.
Jag fick ett erbjudande att hålla ett föredrag om kommunikation på en folkhögskola och jag gjorde det och klädde min förtrogenhetskunskap i denna teoridräkt.
Det blev succé och man frågade om jag inte kunde komma och hjälpa en avdelning med att lösa sina kommunikationssvårigheter. Det ville jag gärna men jag behövde få tillstånd från min arbetsgivare. De ”lånade” gärna ut mig och de förhandlade om priset och jag fick göra detta på min arbetstid. Jag tyckte jag var den mest privilegierade människan på jorden. Jag fick göra det roligaste jag visste, prata om kommunikation, och dessutom på betald arbetstid.
Under några år jobbade jag på Gården med barn och unga på kvällstid och var ute på olika arbetsplatser och hade seminarier, workshopar och handledning på dagtid.
Det spred sig att jag kunde hjälpa människor att lösa konflikter, och det var unikt. De flesta konsulter hade någon metod som de lärde ut och sedan var det meningen att människor som var i konflikt med varandra skulle tillämpa den och så skulle de lösa konflikten. De flesta tyckte att metoden var bra men de fick den inte att fungera i verkligheten.
Skillnaden med mig var att jag visste att alla laddningar, det som är grunden i konflikter, finns inuti människan och om man inte laddar ur det finns det ingen chans i världen att kunna få rörelse i motsättningen som folk tror är konflikten.
Jag gick en treterminers distansutbildning i transaktionsanalys och kom i kontakt med en man som heter Claude Steiner och som skrivit boken Scripts People Live, och i den fanns ett kapitel om konfliktlösning. Det var en suverän modell som gick att tilllämpa och den använde jag.
Jag tog kontakt med författaren och han sa att han bara hade använt den i barngrupper och att han inte trodde att den gick att använda på vuxenkonflikter. Det provade jag i alla fall och det fungerade väldigt bra. Jag visste att det inte var själva metoden som löste konflikten, men metoden var det bästa tänkbara hjälpmedlet.
Jag fick ett uppdrag. På en arbetsplats fanns det två personer som inte kunde samarbeta. Mellan dem fanns massor av sårade känslor, massor av missuppfattningar om konkurrens, och uppdämda känslor och så mycket groll som växt med tiden att det ockuperat deras känsloliv.
Jag hälsade på dem och bad att få tid med var och en och sa att jag ville att de skulle berätta sin historia för mig. Jag berättade hur jag såg på deras konflikt, att den inte fanns mellan dem utan att var och en hade den inuti sig, och att detta gick att undersöka tillsammans med mig. På så sätt kunde var och en lösa sin egen konflikt, och sedan kunde vi sitta ner och jag kunde leda dem att hjälpa varandra med att lösa vars och ens konflikt inuti.
Båda andades ut när de slapp att konfronteras med varandra, för varje gång de gjort det hade det bara blivit värre och de hade sagt en massa saker som sårat den andre. Båda trivdes med sina jobb men inte med varandra.
Jag var noga med att ha fokus på dem själva. Vad de än sa om den andre så nappade jag inte på det utan varsamt, med mycket omsorg, förde jag tillbaka det till deras eget känsloliv, hur de känt, hur de uppfattat, vad det egentligen var som träffade i hjärtat. Ett ord eller en mening kunde sitta mycket djupt och behöva lyftas här och nu, om och om igen, och personen behövde leva igenom de känslor som var förbundna med det som hänt.
Jag höll på tills personen själv kände att nu var det okej att möta den andre i konflikten. När båda nått den punkt där de kunde känna smärta och sorg över att de hade det så dåligt tillsammans, då var det dags för Claude Steiners metod.
Det gick till så att A fick fråga B om B ville hjälpa A att lösa sin konflikt.
B fick tid på sig att tänka och svara ja när han var redo. Jag godtog inte ett ja i anpassning utan B skulle verkligen vara redo och nöjd med sitt ja innan vi började.
Jag bad B att bara lyssna på allt som A sa utan att bry sig om det som var fel. Det var inte viktigt, utan jag bad B att söka efter om det var något som B kunde hålla med A om, att det fanns något som A:s hjärnspöken kunde hänga ihop med.
Båda blev förbryllade, var det inte just det som var fel de skulle ta fasta på och lösa? Jag sa att de fick lov att lita på mig, att jag visste vad jag gjorde, och att det värsta som kunde hända var att konflikten inte löste sig. Då skulle det vara som det var nu, så något värre kunde det inte bli.
Båda skrattade och vi fortsatte.
Jag bad A att berätta om en situation som A känt sig sårad i och jag bad B att känna efter om han kom ihåg det tillfället.
A berättade och efter en stund sa B. ”Ja, jag vet vad du talar om, men …”
Jag stoppade B och sa att han inte skulle argumentera utan nu skulle B bara hjälpa A att lösa sin konflikt. Jag sa till B att om B också hade en konflikt med det så kunde vi komma tillbaka till den och B kunde få hjälp av A att lösa den. Då blev det helt lugnt och B kunde lyssna istället för att gå i försvar.
Jag sa till A att det räckte med beskrivning eftersom de var överens om situationen och efter en stund kunde A släppa sitt behov att berätta en massa sårande detaljer som A upplevt.
Jag frågade A vilken känsla han fick i situationen och han svarade med metakänslor, att han blev irriterad. Jag sa att detta inte var grundkänslor utan det som grundkänslorna förvandlas till när vi blir rädda och att bakom det fanns ”ledsen, ilsk, rädd eller glad”. Han fnös åt mig och sa att några sådana känslor hade han inte fått.
Han fick göra ett litet trygghetsarbete, fick känna efter om det var något som var livsfarligt, något som hotade hans liv utanför honom.
Efter en stund: ”Nej.”
Okej, flytta in bakom irritationen och känn efter, vad dyker det upp för känsla då?
”Jag blev arg, fruktansvärt arg och ledsen, men det försvann och jag tyckte bara att man inte gör så och säger sådana saker, det är så egoistiskt och elakt.”
Jag sa stopp till A och frågade B om han kunde känna att A hade blivit väldigt arg och sedan lite ledsen.
B svarade att det stämde och att han hade fått dåligt samvete och hamnat i försvar.
A fick ha fokus på sig själv igen och berätta om vilka känslor som hade gått igång i honom vid detta tillfälle. Jag höll på att fråga tills A kunde säga: ”Ja, jag blev så ledsen, så ledsen och arg.”
Jag vände mig till B och frågade om B kunde känna att det var sant och förstå vilka känslor som skapats i A. Det kunde B förstå, även om B tyckte det var fel uppfattat.
Jag sa till båda att det var just det som var poängen. Det blir inga konflikter inom oss om vi inte uppfattar fel. Det är det vi ofta gör och det är det som blir till de svåra känslor som blir laddade mellan oss och som leder till att vi inte kan kommunicera med varandra, att vi inte kan vara i varandras kommunikationsfält och utbyta ömsesidig förståelse och ha roligt tillsammans.
B fick känna efter vad som var sant, vad det kunde finnas för korn av sanning inuti honom själv. Det tog en stund och vi tog en kopp kaffe och väntade.
Så kom svaret från B. ”Ja, jag tyckte faktiskt att du var barnslig som inte kunde …”
Jag upprepade det till A och frågade hur det kändes, om A kunde uppfatta vad B verkligen hade tyckt utan att uttrycka det och A sa att nu förstod han vad som hänt. A kände starkt att hans känslor hängde ihop med B:s om honom som barnslig och det var det värsta A visste, att bli anklagad för att vara barnslig, och att A blev sårad för att han då inte blev tagen på allvar.
För A:s del släppte konflikten inuti honom eftersom han hört B säga vad han hade tänkt vid detta tillfälle och att det hade stått i vägen för A utan att han kunnat sätta ord på det. Nu blev det tydligt och nu kunde han bearbeta det och släppa det.
B fick chans att berätta varför och så småningom kunde de båda se sina missuppfattningar av varandras känslor och ord och gå vidare.
Gången efter fick B chans att ta upp något som blivit en konflikt för honom. Det var något liknade och vi höll på tills båda hade löst sina egna konflikter och kunde prata om saker på ett oladdat sätt.
A hade skrattat åt något som B tyckt var fruktansvärt kränkande och därför upplevde att A var okänslig och elak. När det kom fram att det var rädsla som var känslan bakom det skrattet så förändrades B:s uppfattning och A och B kunde förstå varandra på ett annat sätt.
De fick ingen närmare relation men de kunde fördra varandra och kunde samarbeta och prata jobb och ha verklig fred emellan sig istället för krig eller vapenstillestånd, ett tillstånd som tidigare hade gjort atmosfären så laddad att de andra kollegerna inte kunnat få den hjälp de behövde.
Jag stod till deras förfogande i ett år, och varje gång de körde fast och dessa laddningar kom tillbaka och blossade upp tog vi en ny vända, och det blev lättare och lättare att lösa upp låsningarna. Efter ett år kunde de lösa upp dem utan min hjälp, men enstaka gånger var det någon av dem som ringde mig för att få ”tvätta” ett hjärnspöke.
Efter det kunde de samarbeta och det blev ett mycket bättre klimat på hela avdelningen. Ingen hade längre något att klaga på och det fanns inget krig som tvingade de andra att välja sida.
Det spred sig i kommunen och också till privata företag att jag kunde hjälpa människor att lösa konflikter och det var tydligen unikt. Det förstod inte jag, utan jag var bara glad för att jag fick samtala med människor på detta sätt. Och jag lärde mig mycket.
Jag hade under många år lärt mig att förstå mig på barn och ungdomar genom att lyssna och samtala med dem och genom att ”se” vad de själva inte såg, och säga det på ett så mjukt och icke hotande sätt att de kunde komma i kontakt med sina känslor och ladda ur dem.
Jag hade under många år varit ett relä mellan dem och deras föräldrar eller lärare, skrivit om vad de sa till något som den andre kunde lyssna på och ta in utan att autopiloten klickade in och personen som lyssnade hamnade i försvar, angrepp eller flykt.
Jag hade lett dem fram till förståelse av varandras utgångspunkt så att de kunde gå ur sina värderingar och tänka tillsammans om det fenomen som saken gällde. När de kom dithän hittade de nästan alltid lösningar och om de inte gjorde det fick de sova på saken och sedan tog vi upp det igen. Jag kunde komma med lösningsförslag som båda var för eller emot, men det ledde ofta till att de producerade en egen lösning som de kunde komma överens om.
Sedan fanns det många verkliga problem och de kunde inte lösas på det sättet utan där handlade det om att ”skräddarsy” runt varje barn eller ung människa så att de fick någon som bestod med den yttre tryggheten. Jag var med om att skapa det som då kallades hemma-hos-verksamhet och som innebar att man fick en tredje person som dagtid var med i hemmet och hjälpte barnet eller den unga att kunna hantera sin situation. Idag heter det hemterapi.
Jag var med och startade Grannskapsarbete vilket innebar att varje bostadsområde fick en gårdslokal där vi bildade en förening och där det fanns vuxna människor att tillgå, få prata med och få hjälp av. Just att ha någon som stod för föräldring, att man fick gråta ut hos någon, att man fick en smörgås när man var hungrig och kylskåpet hemma var tomt på allt utom ölflaskor, att få sova tryggt med huvudet i knäet på någon som satt och tittade på tv, det var livskvalitet.
Verksamheten övertogs senare av fältassistenterna som inte hade någon lokal i området och som inte förmedlade kontakt mellan olika familjer. Och det var synd för det var ett mycket fint initiativ som hade en djupt förebyggande och läkande effekt på utsatta barn.
Jag fick också chans att utveckla fria aktiviteter i skolan och fritt valt arbete och det hade en stor betydelse för de elever som inte var mogna för abstrakta studier. De fick hålla på med annat som de fick självkänsla av, till exempel överlevnadsverksamhet i skogen, att hjälpa till på en bondgård, att binda flugor till fiske, väva, sy kläder, klippa hår. Alla områden där det gick att utveckla ett hantverk eller utveckla en egen konst såg vi till att de fick handledning i och det gjorde ofta att de sedan fick motivation för att fortsätta att lära sig skolämnena.
Men detta med vuxna hade jag inte pejling på, att förstå deras problem eller vad de behövde. Det var en sak att prata med föräldrar om deras barn och unga, och det var en sak att prata med lärare om deras problem med elever, då kunde jag ofta lägga till rätta och kasta ett förklarade ljus över situationer så att de vuxna kunde släppa sina investeringar i att fostra de barn som inte svarade på fostran och inte kunde anpassa sig.
Så fort jag hade merkunskap och kunde förmedla den så att den som var arg eller frustrerad kunde släppa sina laddningar fanns inget i vägen för fortsatt samverkan, och detta kunde jag på många varierande sätt. Jag var duktig på att förebygga och lösa problem som uppstod mellan barn och unga och framförallt med deras vuxna omgivning.
Det var först när jag läste boken Så bär vi oss åt av Eric Berne som jag förstod hur människor har det på insidan och med varandra och att det var brist på mod att vara i möte, i ömsesidighet, i den öppenhet där man kan förändras, som skrämde.
Intimitet är ett existentiellt behov på samma sätt som mat, men vi gör en massa för att undvika den så att vi inte vilar i att vara tillfreds i oss själva utan istället fyller oss utifrån med allt möjligt, arbete, arbete, arbete, olika tidsfördriv, spelar känslospel för att få beundran, makt eller förakt. Vi trixar allt vi kan för att inte förändras och för att inte tillfredsställa våra behov inifrån, eller i möte både inifrån och utifrån. Istället lurar vi oss själva att tro att det räcker, bara jag är bäst, bara jag får mest, bara jag kommer först.
När jag upptäckte detta bestämde jag mig för att hitta min egen nöjdhet. Jag märkte att när jag visste att jag inte var hotad av något utifrån kunde jag slappna av och då blev det ljust inuti. Det kallade jag för att vara nöjd och när jag var det kunde jag vara nöjd eller missnöjd med saker i verkligheten och då blev de möjliga att förändra. Då förstod jag att en människa som var mogen i sig, kunde tänka moget i sig, kunde förändras i enlighet med sina tankar och lättare än jag därför att de kunde använda sina känslor. De kunde låta kroppen skapa känslor och leva ut dem och bli tomma, utan tvång, och då kunde medvetandet och kroppsminnet blanda sig i den tomheten och ömsesidigt få all ny information.
Människan är ett fantastiskt system. Hon kan åstadkomma det bästa av allt gott och det värsta av allt ont beroende på hur hon tänker och förhåller sig till sin egen verklighet.
Den insikten har gjort att jag aldrig slutar vara nyfiken på vad som är möjligt när det gäller människan. På gott och ont.
Genom alla mina studieår hade det inte gått in ordentligt att vuxna människor hade det så trassligt inuti sig själva. Jag hade inte förstått att i möte med en annan människa var att ha en relation som var fri från värderingar en nödvändig förutsättning för intimitet. Och att intimitet var lika existentiellt viktig som mat och kläder.
När detta gick upp för mig såg jag en så stor känslomässig fattigdom och misär i denna civilisation att jag blev förskräckt och undrade hur i fridens namn människor stod ut med allt trassel de hade inuti, i sitt känsloliv.
Som damfrisörska hade jag kunnat hjälpa människor att förlösa sig själva och som vårdbiträde patienter som hade dödsångest liksom unga som körde fast i sina nedvärderingar av sig själva, och arbetskamrater som överanpassade sig och fick ont i hela kroppen. Men alla dessa osynliga problem människor hade inuti sig, osedda av dem själva, som de brottades med dagligen, det hade jag inte förstått och det ville jag gärna begripa mig på.
Under tiden jag utbildade mig i transaktionsanalys gick jag i terapi hos en TA-terapeut och det var spännande. Jag hittade mer och mer ord på det jag var förtrogen med och det ledde till att jag kunde förklara på ett nytt sätt, ett mer generellt sätt, än det ”Irissätt” som jag hittills använt.
Jag fick i uppdrag att hålla föreläsningar och det gjorde jag. Det ledde till att människor ville ha kurser, och de fick lite i taget varje vecka så de hann bearbeta och jag höll nybörjarkurser och fortsättningskurser.
Under min studietid tjänade jag de pengar jag behövde för att överleva och dessutom bodde jag kollektivt, så vi var många som delade på levnadsomkostnaderna och det var bra.
Det som fanns kvar av mina gamla svårigheter var att jag inte kunde göra något om det inte fanns ett uppdrag. Då hamnade jag i en tom intighet inuti och då blev det bara upprepningar. Inte tvång men det fanns inget att ersätta tomheten med.
Jag kunde programmera mig så att jag kunde gå på föreläsningar, läsa en del, läsa av andra en del, vara i grupp och fånga de andras kunskaper om ämnet. Jag klarade mina tentor genom att jag fick vara ensam med läraren och allt såg ut som det skulle utifrån.
Jag hittade olika sätt att göra om saker till mina så det inte märktes att jag inte kunde anpassa mig, och om en och samma person inte träffade mig för ofta kunde jag hålla mig själv utanför så att jag inte var så irriterande. En och annan gång fick någon ett utbrott för att denne inte stod ut med mig, men allt oftare gick det bra.
Så kom en dag då jag hade en föreläsning och där jag upptäckte att TA:s strukturanalys inte stämde med verkligheten. Jag fastnade totalt och kunde inte fortsätta. Jag bad om ursäkt och avbröt.
Sedan gick det inte att använda den modellen mer för mig. Den höll inte och jag slet hårt med att försöka att få till det. Funktionsanalysen är ett suveränt instrument för att skapa förståelse för de varianter vi har inuti oss, grunddelarna med Förälder, Vuxen, Barn och de varianter som finns i dessa grunddelar och hur de kommunicerar inbördes och med andra var belysande.
Men det var något som fattades och jag letade efter hur man beskriver det som är i sig självt. Det som finns när inget annat finns. Jag visste att det fanns något i sig självt som fanns oberoende av oss som människor, men det var svårt att förklara. Jag visste inte heller om det hade någon betydelse.
Jag märkte att den atmosfär som fanns runt människor varierade, att varje människas atmosfär skiljde sig lika mycket som utseendet gjorde och att det påverkade människors trygghet och uppfattning om varandra.
Jag hade inte en tanke på att jag påverkade atmosfären när jag kommunicerade med andra. Jag trodde att atmosfären var detsamma för andra människor hela tiden, med mig likaväl som utan mig. Så var det inte.
I hela mitt liv hade jag levt med det immateriella som en del av ”den riktiga verkligheten”, men jag hade fått lära mig att den var fantasi och inte viktig och att det var ”den vanliga verkligheten” som gällde. Därför hade jag inte sett hur det immateriella låg till grund för det materiella och hur vi styrdes av varandras kontext i kommunikationen.
Jag letade efter någon form av utbildning som kunde legitimera detta men det fann jag inte. Jag började kalla detta – det som fanns när inget annat fanns – för primärt, ursprungligt, existentiellt och jag satte ord på några centrala saker som finns i sig självt, oaktat om vi tänker på det eller ej, och hur det påverkade vår relation med andra. Det är exempel på det primära men är inte det primära för så fort vi sätter ord på något och låser det så blir det sekundärt.
Jag lärde mig att först ta ett exempel och sedan ”sudda” i atmosfären så att ingen kom ihåg vad jag sagt. Det enda som blev kvar var en känsla som var en vetskap utan att man kunde medvetandegöra det. Då förstod den jag pratade med att det tydligen fanns något mer än bara värderingen, något bakom värderingen.
Beteendevetenskapen, det som idag kallas ART eller KBT bryr sig inte om det primära, man ignorerar det och tittar bara på det sekundära beteendet och manipulerar det. Man lyckas ofta få bort symptomen men tyvärr, det gör bara att de tydliga tecknen på att något är galet försvinner, och därmed blir symtomen mycket ”giftigare” och mera elakartade, både de som går inåt i form av självskada och de som riktas utåt genom att skada andra.
Jag blev mer och mer medveten om att det normala inte var detsamma som det naturliga och att det inte alltid var så att det normala var bra. Normalt betydde bara att något var allmänt rådande och om det var bra eller dåligt, tjaa – det varierade.
Jag provade ut i verkligheten, många, många gånger, skillnader mellan de olika utgångspunkterna. Till exempel tillit. Det gick inte att ha tillit till andra, för så fort de blev rädda blev de opålitliga. Men varför sa alla då att det var så viktigt att ha tillit till andra? Att om man inte hade det så svek man?
Men barn blev ju hela tiden svikna av vuxna, sina föräldrar, lärare, vänner till familjen, grannar. Hur skulle de kunna ha tillit när de blev svikna och varför svek de vuxna inte bara barn och unga utan även sig själva och varandra?
Jag märkte att vuxna bara var pålitliga så länge de var trygga och hade en bild av verkligheten som på något sätt stämde. Så fort de blev rädda kunde de började styra och ställa, bestämma och bli kritiska och angripa omgivningen, helt utan grund.
Jag förstod också att de som inte kunde vara sig själva hade ett manus som de följde, där det man inte fick göra blev till blinda fläckar som personen inte kunde utveckla, och istället uppstod en massa måsten och krav, både på en själv och andra: att vara perfekt, ställa upp, offra sig och bjuda på sig själv.
Den som inte kunde det fick ångest och förträngde både ångesten och den inbillade ofullständigheten och den förvandlades till elakhet mot dem som inte hade något manus, och de drabbades av trakasserier som ibland övergick i mobbning.
Jag förstod att tillit kunde man bara ha till sig själv, om ens det. Om jag förstod att jag själv var opålitlig och att jag styrdes av ett skydd och försvar för att överleva, en autopilot som klickade in om kroppen var livrädd, då kunde jag vara i tillit till mig själv. När jag insåg det blev atmosfären oladdad och ordnade sig så att andra också kunde känna sig trygga.
Just svårigheten med att lita till mig själv och vara i den nöjdhet som följer därav, väl medveten om livets ofullständighet och mina ofärdigheter och ändå fortsätta att lita till mig själv, det var en konst, en inre kommunikativ konst, och den övade jag minst en timme per dag.
Om jag inte hade denna tillit till mig själv blev både jag och andra snåla, giriga, egoistiska, aggressiva och småsinta. Aha! Skillnaden gick upp för mig mellan hur andra fungerade och mitt eget förhållningssätt och hur kroppen fungerade utifrån det.
Trots att människan har funnits i miljoner år tror vi att livet går ut på att vi ska ha högsta betyg, eller att våra barn ska ha högsta betyg. ”I vår tid är det ju så”, säger många.
För mig är det inte så. Jag upplever varje liten stund som värdefull och från det jag vaknar på morgonen är jag här och nu, ständigt närvarande och ständigt medveten om allt som finns runt mig. Jag vet att jordelivet är en gåva som varar från det vi blir till tills vi dör och att allt det vi upplever och får erfarenhet av kommer att finnas i universum för evig tid. Det kan användas av någon annan varelse som får liv på någon planet, men det kommer inte jag att veta något om.
De flesta jag känner kan förstå vad som gäller i olika situationer, genom att känna av något och få impulser av det så att de kan gissa hur de ska handla så att det blir behagligt för andra och så att andra accepterar dem.
Ofta känner jag inte det som andra känner av, och i varje fall får jag inte några automatiska impulser till vad jag ska säga och göra, för att få till ett samförstånd med andra så att jag smidigt kan ingå i sammanhanget. Men sedan tonåren har jag tränat på detta och har lärt mig hur jag ska säga och göra. Men jag lyckas inte få till någon känsla för ”det där som andra lever efter”.
I stället betraktar jag noga och medvetet hur andra uppför sig och jag tolkar situationen. Jag ”ser” i atmosfären vad det kommer ut för förväntningar på mig, och sedan gör jag så som andra vill ha det, i detalj, och på så sätt blir jag ohotande och bekväm för andra. Problemet är att jag gör det för bra vilket medför att andra ibland blir irriterade för att de själva inte är lika duktiga på att vara sociala som jag. Då får jag ofta utbrott på mig, irritation och uppfostran. I dagens läge har jag lärt mig att hantera det genom att se till att deras fokus är på mina fel och brister för då kan de känna sig duktiga i alla fall, trots sina egna upplevda fel och brister.
Detta gör också att jag ofta ser till att jag kommer så sent till möten att andra är upptagna av sig själva eller av andra, så att de inte har några förväntningar på mig, och att jag går därifrån så tidigt att det inte hinner bli aktuellt med ett känsloutbyte mellan mig och dem, ett känsloutbyte som jag inte är förmögen till.
Och så kan jag knepet att ställa frågor på ett sätt så att andra får fokus på sig själva och börjar berätta något som de har på hjärtat, och då glömmer de bort ömsesidigheten och då är det tryggt för dem att vara med mig.
Jag är bra på att lyssna och verkligen höra vad människor menar, inte bara vad de säger, och om jag omvandlar det så att det känns som en uppenbarelse i dem att bli förstådda är min tid säkrad.
Jag har i största delen av mitt liv försökt att hitta ett läge där jag är i möte med den andre men än så länge hittar jag inte det fältet.
Det är svårt att veta hur jag ska kunna beskriva detta men det är en hel liten vetenskap att förstå vad jag gör för att kompensera för de känslor jag inte har.
Att umgås med mig över lång tid är svårt eftersom det med tiden blir betungande för den jag umgås nära med att jag aldrig är hemma på riktigt, det vill säga känslomässigt. Det är lätt för den som står mig nära att efter lång tid känna bitterhet och misstro i relationen, eftersom denne inte möter någon äkta känsla utan inser att det handlar om en person som använder en intelligent teknik. Då uppstår en känsla av tomhet och en ensamhet som inte är lätt att ladda ur och bli nöjd i.
Detta har fått mig att inse att alla de institutioner som använder sig av olika metoder och tekniker i stället för att bemöta sina klienter med äkta känsla framkallar samma slags reaktioner hos dem. Jag tror att varje kännande människa kan uppleva sig nedvärderad och kränkt av att bli behandlad istället för bemött med en äkta känsla. Jag tror att nästan alla dåliga behandlingsresultat faller tillbaka på detta.
Mitt kollektiva liv upphörde sakta. Folk skiljde sig, folk flyttade, barn blev stora och började läsa på andra orter. Vi sammanstrålar och firar nyår och vi sammanstrålar på sommaren. Det är roligt. Då finns hela vår gamla anda kvar, blandad med allt nytt som var och en har upplevt.
Under ungefär trettio år har jag haft människor som följt med mig till varmare länder någon vecka om vintern, för att ha personligt utvecklingsarbete och på så sätt har jag fått se så mycket av världen. Jag som aldrig har haft någon längtan till andra länder, det är jag som reser och får göra det roligaste jag vet, processarbete med en grupp och dessutom få min resa betald.
Vid ett tillfälle åkte jag till Egypten med en grupp. Jag tyckte mycket om platsen. Röda havet, dammiga gator, tutande taxibilar, god mat och fredliga människor. Jag åkte tillbaka dit och blev väl omhändertagen av några människor där och kunde hjälpa en ung man att skaffa ”papper”. Sedan, nästa vinter, åkte jag dit och stannade två gånger tre veckor. Sedan dess har det blivit mer eller mindre hela vintrarna de senaste två åren.
Det är så behagligt att vara på ett och samma ställe, att ha en bok att skriva, att vara omgiven av unga män som lagar mat och går med till stranden. Att kunna erbjuda människor att komma ner och bo nära mig och vara med i de spontangrupper som uppstår.
De senaste två åren har det varit ungefär fyra gruppfria dagar, resten har jag haft en eller annan tid för konsultation.
Det är ett kollektivliv som jag älskar. Det finns alltid någon att vara med. Det finns alltid någon som ligger och sover, alltid någon att äta tillsammans med och någon att bada med. Jag känner kanske tjugo egyptier som jag möter, hälsar på, går på coffee shop med eller åker med till någon annan plats. Vi har ”all tid i världen” och det passar mig perfekt.
Jag frågade en av kvinnorna som bott kollektivt med mig i många år vad det är som hon tycker utmärker mig mest.
”Ditt sätt att tänka om, att ändra dig efter omständigheterna, att bryta ner föreställningar om verkligheten och orientera om dig efter verkligheten utan upphängningar och bitterhet. Det är det vi andra avundas dig och stör oss på mest.”
Det är nog det som utmärker mitt liv mest också. Jag hittar inte på något själv. Någon vill något och det blir ett uppdrag för mig. Jag ställer in mig på en riktning och jag processar allt som kommer i min väg. Jag lever så tills den person som gett mig uppdraget inte vill fortsätta även om denne själv vill att jag ska fortsätta. Men det går inte, jag ändrar mig. Det går bara inte mer och så gör jag något nytt.
När barn eller unga människor kommit i min väg har jag tagit mig an dem och de har fått bo eller vara med mig så länge de behövt det. När någon sagt att det behövs någon som tar sig an en grupp unga som vill ur sin destruktivitet tar jag mig an dem. Om det är något som ingen annan kan, blir det ett uppdrag, men jag undersöker först om det är möjligt för någon annan att träda in.
Det jag kan något särskilt om är det inte många andra som kan något om. Två kvinnor som levt med mig, en i kollektivet och ett tidigt kollobarn, har varit med och gjort initiering från barn till vuxen tidigare. Nu arbetar de med initiering från flicka till kvinna med vuxna kvinnor som inte varit med om det som unga, och som har flickor i sin närhet som behöver initieras.
Det är som om det finns en naturlig utvecklingsström och att vi utvecklas i enlighet med den om vi får vara ostörda och leva med andra vuxna människor omkring oss. När vi däremot blir pedagogiserade, det vill säga lär oss att anpassa oss, störs den strömmen och då blir utvecklingen ofullständig, och likaså när vi blir traumatiskt rädda och måste syssla med att trygga vårt liv.
Jag har en vetskap om hur den naturliga utvecklingen ser ut och jag kan ”se” när medvetandet inte har fått någon bild av den, någon prägling som ger medvetandet en riktning,
Jag kan ”se” om det är en outveckling, en tilltrassling, en felutveckling eller överutveckling, och då ”vet” jag vad det är personen behöver få ställt fram till sig för att den naturliga utvecklingen ska äga rum.
När andra inte har den informationen eller håller på med att fostra eller mästra eller straffa för att en person ska utvecklas, då vet jag att den personen hamnar ännu mer snett, och det är då det blir ett uppdrag för mig.
Någon frågade mig vad jag har för motivation att leva som jag gör.
Jag har ingen motivation, jag har bara roligt och mår oförskämt bra, och det räcker för mig. Det viktiga för mig är ”att leva det bästa av alla liv för mig, skräddarsytt och utan riktning” och jag önskar att alla människor i vår lyxiga civilisation skulle ägna sig åt det i stället för att bli bra konsumenter i tillväxtens anda.
Kennet

En trettonårig pojke kommer infarande på fritidsgården där jag jobbar. Han cyklar på en stulen cykel och kör rakt in i korridoren med dunder och brak, regnvatten och lera dryper från hans kläder och stövlar och från cykeln. Han kliver av cykeln i farten, släpper den bara i korridoren, gapar och skriker och utan att säga hej rusar han fram och rycker biljardkön från en annan kille. Han skjuter med kulorna så att de far ut över rummet och träffar en flicka på hennes sockbeklädda fot så att hon skriker till i smärta. Han släpper kön på golvet där han står, rusar ut i köket och gör sig en kanna kaffe och tömmer halva sockerskålen i den.
I kafeterian finns det en vuxen som säljer kaffe, dricka, varma mackor och frukt. Pojken tar av allt utan att fråga och utan att betala. Sedan sätter han på teven som vi inte använder förrän på kvällstid, slår sig ner i en soffa och lägger upp sina leriga stövlar på bordet.
Jag gick fram till honom och möttes av ett stort och hjärtligt leende. Jag frågade varför han cyklade in och släppte cykeln inomhus. Han svarade att han stulit cykeln och att han ville ha den kvar för att kunna cykla hem efter att ha varit här på Gården. Han ville inte att ägaren skulle hitta den och ta den tillbaka.
Han berättade att han hade cyklat in i korridoren på skolan och sparkat sönder fem skåp och sedan cyklat iväg hit. Jag frågade om han kunde se något fel i att stjäla en cykel och vandalisera skåp och ta ifrån den andra killen biljardkön, bara ta för sig i vår kafeteria och sätta på teven när det inte var tevetid och lägga upp skitiga stövlar på bordet.
Han svarade: ”Jag har inga pengar och jag är hungrig och då tar jag det som finns. Morsan har inga pengar heller så jag ska ta en kasse full med mat från affären och hem till henne. Om jag inte gör det får jag spö av styvfarsan.”
Jag frågade hur länge de bott här och han svarade: ”Tre månader, och det blir inte så mycket längre för när soc börjar lägga sig i bränner det under fötterna och då drar vi vidare. Jag har gått i sexton skolor under mina sex skolår och alla skolor blir lika glada när vi drar, så det är inga problem.”
Kennet berättade också att han hade en helbror som var ett år äldre än han, två småsyskon som mamman hade med styvpappan, mamman hade ett barn innan hon träffade hans pappa och den riktiga pappan drog när Kennet var ett år. Då hade mamman redan träffat styvpappan som också hade ett barn sedan tidigare.
Jag frågade vad föräldrarna gjorde för att försörja sig och han sa att de levde på soc och att de tog allt annat de behövde. Han berättade att de drack öl varje kväll, och på helgerna var det mycket folk hemma och då söp de sig fulla, rökte på med hasch och spelade kort om pengar. Han berättade att han också drack det han kom över, men det fick han inte för då räckte det inte till för de vuxna att bli tillräckligt fulla på.
Kennet var en glad kille med mycket fart i. Han kunde knappt läsa och skriva, och någon allmänbildning hade han inte fått i skolan. Mest hade han skolkat eller ställt till så att han blev utslängd, så den mesta tiden i skolan hade han tillbringat i korridoren. Han kom alltid för sent eftersom ingen i familjen vaknade på morgonen och han var uppe till mycket sent eftersom ingen bad honom gå och lägga sig.
Jag frågade om han borstade tänderna innan han gick till sängs och om han duschade och fick rena kläder att ta på sig. Nja, han hade haft en tandborste men den stal någon som var på besök och sedan hade det inte blivit av att ta en ny. Han tog en någon gång men då fick han stryk av mamma för att han valde något så onödigt i stället för något de behövde.
Han var lång och välväxt och alltid utsvulten. Hungern drev honom att hela tiden vara på jakt efter mat. Han var arg på skolan för han fick inte äta sig mätt som han sa, han fick inte så många påfyllningar som han ville utan de klagade på att han åt alldeles för mycket. Det var det enda lagade målet han fick under dagen, och på helgerna var det ingen som lagade mat, då var det smörgås och korvståndet som gällde.
Sakta rullades hela hans historia upp och i den fanns det mycket droger, våld och sexuellt utnyttjande. Det var kriminalitet, allt från stulna bilar till bankbedrägerier och rån. Han var född i en storstad och hade tillbringat sina första år där, men även då hade familjen flyttat så fort lägenheten var igengrodd med skräp och rester eftersom ingen städade.
Jag var med på ett elevvårdsmöte på skolan som handlade om honom. Skolan var förtvivlad över hans uppförande. Egentligen var han en glad och intelligent kille som det var lätt att tycka om, men han hade inte ett uns av ett acceptabelt beteende. Han fick en elevstödjare, en äldre elev som själv varit strulig, men denne gav upp efter fjorton dagar. Han blev helt knäckt av att en person kunde ställa till med så mycket på så kort tid och inte lära sig ett dugg. Det elevstödjaren sa och gjorde lyssnade han intresserat på, men han kunde inte tillämpa det i verkligheten.
Kuratorn fick bra kontakt med honom. Han var öppenhjärtig och berättade allt om sitt liv, och det var inte lite, men hur hon än försökte kunde han inte se att det var något fel på det han gjorde. Han tyckte att han var som alla andra unga, varken bättre eller sämre, så vad var problemet?
Hans föräldrar kom aldrig till skolan, vare sig på skolavslutningar eller när de var kallade till möte. De fattade inte vad de skulle där att göra eftersom skolan var skolans sak och inte deras. De brydde sig bara om att de fick barnbidrag, underhållsbidrag och att soc betalade deras lägenhet, för övrigt ville de inte ha med myndigheter att göra. De hade stora skulder och lån och det var de stolta över. De hade ju ändå inget som någon kunde ta, trots att de hade bil och teve och andra kapitalvaror.
Alla insatser för att få honom att ändra sig hade misslyckats och ingen hade längre något förslag på vad man skulle göra mer än vänta på att familjen skulle dra vidare.
Han slogs, vandaliserade och förde in droger på skolan och i samhället och uppförde sig illa, men han aktade sig för att åka fast och han var expert på att charma och prata sig ur situationer så han klarade sig extremt bra i trängda lägen.
Jag funderade mycket på vad som skulle kunna hjälpa och motivera honom att ändra sig och det var inte lätt. De vanliga metoderna som andra hade använt, straff, belöning, känslomässig utestängning, aga eller att stryka medhårs hade ingen effekt, det bara ledde till att han vann en massa fördelar men utan någon ändring, och då var man tillbaka på ruta noll. Han var inte rädd för någon, och villkor och krav var helt verkningslösa. Han var en asocial, kriminell, missbrukande kille med ett ljust och glatt sinne, väldigt kommunikativ och hjälpsam med att skaffa allt som folk behövde – fast inte på lagliga vägar. Till exempel bjöd han på cigaretter, snus och sprit som han stulit, eller han snattade godis i affärerna till alla som omgav honom.
”Kennet, finns det något som du verkligen skulle vilja i livet? Något som du skulle kunna tänka dig kämpa för att få till för din egen del? Kanske ett yrke eller något som du skulle kunna brinna för och som du skulle vara beredd att lära dig allt som skulle behövas för att uppnå?”
Första gången var svaret nej. Men jag fortsatte att ställa den frågan och komma med massor med förslag, och all den tid han var på Gården ägnade jag åt att kommunicera med honom.
Jag upptäckte att han var otroligt språkligt outvecklad. På något sätt var han halvspråkig. Han hade ingen aning om vad som var gångbart i vår kultur och varför man skulle leva efter några principer eller seder och bruk. Han levde ur hand i mun och han var ständigt på jakt efter något att stoppa i munnen eller något som gick att omvandla till något att stoppa i munnen.
Han var som ett förvildat gatubarn, högoperativ och aktivt handlande, kreativ inom sitt fält, och han tillhörde dem som stod utanför de samhällskoder och normer som utmärker olika klasser i ett samhälle. Han stod utanför allt det, ungefär som ”tattare” betraktades i min barndom. Han var oförmögen till passiv anpassning och kunde leva i trots, men mest i sin egen värld där han handlade efter sin egen logik som han själv tyckte var den smartaste och bästa för att överleva.
Jag ägnade mycket tid åt att fråga hur han tänkte om varje enskild sak som inte ingick i vår civiliserade kultur, och jag lyssnade noga på svaren och lade dem på minnet. Jag förstod att det enda sättet att verkligen kunna bemöta honom var att förstå hur hans värld såg ut, hur han tänkte och vad som rörde sig i hans känslor och reaktioner. Jag fick del av en mycket annorlunda värld mot den som är den vanliga för oss andra som ingår i en social gemensamhet och som lever influerade av en kultur.
Så förstod jag att vi som människor inte utvecklas av instinkter utan att vi präglas av de personer och allt det andra vi har omkring oss när vi växer upp. Det var bara att inse att visst, vi har med oss en programmering i det fysiska som gör att vi blir som vi blir ovillkorligen – vårt kön, vårt utseende, vår längd. Men att vi också är någonting annat, något som är oss själva och som utvecklas i intim gemenskap med dem vi har omkring oss, dem vi präglas av. Det som avgör hur vi blir är de koder och normer som råder i det som för oss är hemma. Visserligen i kombination med det vi har i bagaget men ändå beroende av hur denna konstitution får sin plats i vårt ”hemma”.
När jag upprättat en djup förtrolighet med Kennet genom att förstå hans kultur och hans sätt att tänka, och när han upptäckte att jag verkligen brydde mig om honom och inte var ute efter att ändra hans beteenden för att han skulle kunna bli vanlig och för att jag skulle slippa bry mig, då började han bli nyfiken på mig som människa. Då började han lyssna på vad jag hade att berätta och säga, och på vad jag visste om livet.
Han gick till en speciallärare på skolan två timmar två gånger i veckan, och henne tyckte han mycket om. Han sa att hon verkligen brydde sig om att han skulle lära sig läsa och skriva och kunna räkna så mycket att han förstod vad procent var så att ingen skulle kunna lura honom när det gällde pengar.
Han tyckte mycket om just det sätt jag hade att beskriva olika händelser som ett fenomen och visa honom på flera alternativ till att handla i olika situationer. Han var intresserad av att bli social men inte anpassad, han visste precis vad det var att vara autonom och det ville han vara, men han ville också bli accepterad som sig själv, som den han är och var och få utrymmet att prova ut hur det skulle gå till.
Jag som läst boken Vägen till livet av Anton Makarenko förstod precis att Kennet var ett av de ”föräldringslösa” barn som han beskrev att han fick ta hand om på sin koloni, och inspirerad av den boken och allt jag vet om barns utveckling provade jag mig fram för att hjälpa Kennet till utveckling. Märk väl! Inte ett enda dugg för att han skulle blir samhällsanpassad och inte för att hjälpa skolan utan bara för hans egen skull.
Där började vårt samarbete som skulle vara i tio år tills han funnit ut hur han skulle leva det bästa av alla liv.
Kennet: ”Nu kan jag svara på din fråga vad jag verkligen vill göra i framtiden och vad jag vill ha din hjälp med.”
”Vaddå?”
Jag vet inte vad jag hade väntat mig eller om jag väntat mig något alls, men jag kunde aldrig ha gissat det han svarade. Jag slogs av den djupaste form av överraskning och förvåning och jag tappade både tal- och tankeförmåga en lång stund.
Kennet: ”Jag vill bli militär. Jag vill bli attackdykare eller en sådan där fjälljägare eller någon annan sådan elitsoldat, kanske fältflygare, men det är jag nog för lång för.” (Han är en och nittiåtta.)
Jag var på den tiden pacifist och totalt mot all militarism, jag trodde inte på att det gick att lösa något med krig, jag hade insett att krig var ett känslomässigt spel inuti människor och att de försökte lösa sina egna problem genom att dra in andra i krig om olika värden, till exempel mark, religiös tro, ideologi eller styressätt av det som vi definierar som länder.
”Eeehhhuuummm, du vill bli elitsoldat?”
Kennet: ”Ja, just det, skulle jag inte kunna bli det? Det är det enda som jag verkligen vill och som jag skulle kunna sträcka mig långt för att bli.”
Jag övervägde väldigt noga hur jag skulle svara på detta. Hur jag skulle framföra att han då inte fick göra en enda olaglighet till, inte stjäla en cykel, inte cykla utan lyse på natten och inte skjutsa tjejer på pakethållaren, som han gjorde nu. Att drogandet måste bli lika med noll. Fysisk träning. Lära sig allt som behövdes i skolan och få hyggliga betyg utan skolk, läsa vidare på gymnasiet och inte följa med familjen när den flyttade utan stanna här och vara i relation till mig för att kunna lära sig allt han behövde. Det var en gigantisk uppgift och jag bävade verkligen inför att svara honom, och vara beredd att processa allt det som behövdes under dessa tonår fram till dess han var nitton och kunde mönstra. Han var tretton nu, och det innebar sex års intensiv förtrogenhetsutveckling för hans del. Allt skulle behöva startas om från grunden.
Några dagar senare satt han utanför Gårdens köksfönster i vårsolen och gungade på en stol. Fönstret var öppet men inte Gården och jag höll på att baka bröd till kafeterian. Jag berättade lugnt, ovillkorligt, omständligt, omsorgsfullt om allt som skulle till för att han skulle kunna bli elitsoldat när han mönstrade.
Jag sa att jag inte ville att han skulle svara direkt utan verkligen tänka efter om han trodde att det var möjligt för honom med den förändring som han i så fall var tvungen till för att ha en chans, och om han var beredd att samarbeta med mig för att komma dithän.
Kennet: ”Ja, om du hjälper mig med det går det nog att få till och det vill jag. När börjar vi?”
Det var en vånda utan like för honom att verkligen förstå det han inte alls hade förstått, vilket gigantisk förändringsarbete han hade framför sig, men jag visste också att det var den motivation han behövde för att överhuvudtaget bli någonting annat än en värsting, kriminell, drogmissbrukare och våldsverkare som gärna slog ner vem som helst.
”Svar nu.”
Kennet: ”Okej då börjar vi nu, vad börjar vi med?”
Att jag pratar igenom detta med skolan och att han får en egen socialsekreterare som jag får prata igenom hans fall med, att jag träffar familjen och får deras förtroende att ta hand om honom så att han får stanna kvar när de flyttar. Att han tillbringar alla helger hemma i vår familj och att han vill byta stil helt och hållet. Så tänkte jag.
Han gav mig mandat att vidta alla de praktiska åtgärder som skulle till, och en av dem var att jag gick med honom till affären och sa att de skulle skriva upp allt han tog som han var tvungen att ta med hem och låtsas som han stulit och att jag betalade det (det vill säga jag fick så småningom pengarna tillbaka av soc). Vi gick till polisens hittegods och fick ut flera gamla cyklar som ingen hade hämtat, och de ställdes in i Gårdens förvaringsutrymme och han kunde ta olika vid olika tillfällen så att ingen i familjen misstänkte att de inte var stulna.
Under lång tid såg jag till att han inte begick brott utan levde lagligt, och det var i samarbete med poliser, socialassistenten, fältassistenten, de andra fritidsledarna och specialläraren som nu var eld och lågor för att han var motiverad och ville lära sig allt det jag kunde lära honom.
Familjen flyttade runt mellan olika småbyar i närheten och de krävde att han skulle vara med på en del fester. Jag frågade hur vi skulle lösa det så att han kunde låta bli att dricka och slåss. Han ville ha en freestyle med bra musik så att han kunde ha den i örat och inte bli upptagen av vad de sa till honom. Han kunde komma någon timme för sent och då var de ofta redan fulla och märkte inte om han drack, speciellt om han hade ett glas Pommac som såg ut som öl. Han hade bestämt sig för att snusa istället för att röka men på dessa fester rökte han deras cigaretter för att inte vara för ordentlig.
Två år senare, när han skulle gå ut nian, flyttade familjen femtio mil bort, och det var en stor lättnad för honom, för då behövde han inte längre förhålla sig till dem. Då hade jag fått honom att gå in i hemvärnet, och där fick han en helt ny vänkrets som hade helt andra vanor och intressen. Det var också okej för familjen att han var med på sådana övningar istället för att vara tillsammans med dem.
Under hela denna tid väckte jag honom varje morgon och det var en speciell process. Precis när han vaknade upp vevade och slog han omkring sig och var som ett vilt djur för han trodde att hans liv var i fara. Jag hade en lång kvast som jag petade på honom med och så fick han veva tills han vaknat. Han hade så lågt blodsocker att jag alltid placerat ett glas juice på lämpligt avstånd så att jag kunde säga att han skulle dricka det och lägga sig ner några minuter till så att hans aggressivitet skulle försvinna. Det gjorde han och sedan var han tillbaka i sitt ljusa och glada jag igen.
När han skulle börja i gymnasiet var det två tidiga morgnar på schemat, och det var engelska, och det var nödvändigt att han fick en trea i engelska för att kunna bli elitsoldat. Då skrev jag in mig och gick de morgnarna tillsammans med honom för att kunna släpa dit honom. Det gjorde inte så mycket om han sov för jag hörde allt han skulle lära sig och kunde gå igenom det med honom på eftermiddagen.
Han klarade sin examen och fick det betyg han behövde för att kunna söka in som elitsoldat. Han tränade också mycket för att ha en god fysik och han lyckades undvika att åka fast för något brott som skulle ha satt käppar i hjulet. Han undvek också att dricka sprit och bli aggressiv och slåss.
Han genomgick en förändring av det slag som jag inte trodde var möjlig men som jag ändå hade hoppats på, och jag tänkte att om han lyckas bara till hälften var det en god sak i alla fall. Han lyckades mot alla odds och blev en vällyckad människa som fick en bra livskvalitet utan minsta form av anpassning, bara genom utveckling och genom att göra om allt till sitt eget.
När han kom in på kadettskolan och sedan petades därifrån var jag rätt säker på att han skulle ge upp allt och återfalla, men han klappade mig på axeln och sa:
”Jag kan ju bli gympalärare på en skola istället och det håller gott. Det hänger inte längre på att jag är elitsoldat. Du har ju sagt att krig är ett känslomässigt spel som inte löser några problem och jag får väl hålla med dig om det.”
Så skrattade han hjärtligt åt mig och min oro och sökte jobb som gympalärare. Han träffade sin blivande fru och flyttade till en liten ort, fick tre barn och har sedan dess levt ett lyckligt liv.
Att lära sig pengars värde och sköta ekonomin har han aldrig lyckats med. Alla pengar rinner genom fingrarna och han vet aldrig vart de tagit vägen. Men som han säger:
”Jag har skaffat mig en pärla till fru och hon kan det där med ekonomi så hon får alla pengar och jag får lite fickpengar och det passar mig utmärkt.”

Eskil

Jag ska berätta om en annan trettonårig pojke. Eskil växte upp i ett hem med en periodvis alkoholiserad far som slog hans mor och hans syskon när han var full. Annars var han som en vanlig snäll far men just när han druckit alkohol blev han som en furie och kunde ta vad som helst till intäkt för att få slå någon, mest modern.
De bodde ensligt i skogen och umgicks inte med någon, förutom att pappan hade ett supargäng som också var hans jaktlag och de hade ingen insyn i familjen. Det fanns en granne, och han brukade be trettonåringen om hjälp lite då och då. Ibland kunde han fråga hur de egentligen hade det hemma. Den mannen kände mamman sedan de var barn och gick i skolan tillsammans och han sa att hon varit en väldigt vacker, glad och trevlig flicka tills hon träffade Eskils far. Fadern var svartsjuk och därför vågade hon inte längre umgås med någon. Grannen menade att det inte var nyttigt att vara så ensam, även om hon hade de tre barnen runt sig.
Eskil svarade aldrig på grannens frågor men de var som bomull omkring hans hjärta. Han förstod att grannen såg honom och såg hans mamma och det gjorde att han kunde hata sin far för det han gjorde mot mamman.
Sakta, mycket sakta, började Eskil bygga upp sin kropp. Han styrketränade, åkte skidor och skridskor och var med i ett fotbollslag. Han hade som mål att pappan inte längre skulle ha fysisk makt över honom. Men han visste att hans pappa var en vältränad skogshuggare som han inte kunde rå på när pappan var nykter.
En kväll när barnen hade lagt sig och mamman satt uppe vid köksbordet kom pappan hem full och aggressiv. Han tog tag i mamman och tänkte slå henne för att hon inte hade maten färdig när han kom hem. Hon svarade att det fanns mat att värma och att hon inte kunde hålla den varm till elva på kvällen. Eskil hörde ett dovt slag och hur mamman ramlade i golvet. Då blev han vansinnigt arg, rusade ut i köket och slog ner fadern. Han slog och slog tills fadern inte reste sig igen. Sedan tog han hand om mamman och efter en stund släpade de pappan till sängen där han somnade och sov ruset av sig.
Dagen efter sa pappan ingenting om det som hänt. Det verkade som om han inte hade något minne av saken, och efter hand som dagarna gick släppte Eskils rädsla för vedergällning. Det var lugnt ett halvår. Sedan kom älgjakten. Eskil blev inviterad av laget att vara med som drevkarl och han var intresserad av att bli jägare själv så han tackade ja.
När han gick i skogen fick han plötsligt se en gevärspipa riktad mot sig. Han reagerade blixtsnabbt, slängde sig på marken och kröp åt sidan. Skottet small men han klarade sig undan med tre hagel i vaden. Han förstod att det var pappan för det hände nära pappans pass, men han visste att det inte fanns någon möjlighet i världen att hävda mordförsök utan det skulle bara betraktas som ett vådaskott.
Han tog sig tillbaka hem och bestämde sig för att inte vara i närheten av pappan. Nu förstod han att pappan bara bidade sin tid och tänkte ha ihjäl honom, men på ett sätt som inte skulle avslöja honom.
För att skydda mamman ville han inte ge sig av. Hans storebror och storasyster hade rymt fältet när de fyllt sexton och de kom bara hem och hälsade på mamman när pappan var borta. Själv var han nu fjorton år och hade en lillebror som var tre år. Pappan ignorerade lillebror, men Eskil märkte att pappan gav honom godbitar i smyg. Han tycktes ändå gilla den lille och det ingav Eskil en viss trygghet. Men mamman gick inte säker.
Han hade klargjort för pappan att om han en gång till slog mamman så skulle han med sina egna händer ta ihjäl honom. Det hade han skrikit till pappan när han slog ner honom och det tycktes ha gått in.
Pappan söp allt oftare och jobbade allt mindre. Han låg på kökssoffan och hävde ur sig elakheter mot mamman. Han blev mer och mer bitter och förgrämd och det var en fruktansvärd stämning i huset. Eskil vågade aldrig sova djupt utan var ständigt på sin vakt. Ibland öppnade fadern dörren och tittade på honom när han trodde att Eskil sov och de blickar han gav honom var fyllda av hat. Själv utvecklade Eskil en formidabel sensibilitet. Han kunde vakna upp och bli alert och helt skyddad på en sekund. Han tänkte igenom alla scenarier han kunde komma på och övade in olika reflexer som han kunde programmera i autopiloten. Det gjorde att han blev en hejare på att till exempel cykla i skogen och klara alla tänkbara hinder.
Ibland gick han ner till sjön och fiskade. Han älskade naturen och när han visste att han var ensam kunde han koppla av och njuta, speciellt när pappan inte var hemma och han visste att mamma och lillebror var i trygghet.
Det var vinter, han var femton år och tog sparken ut på isen. Mamman hade sagt att han skulle vara försiktig på vårvintern för isen kunde vara rutten. Han gjorde ett hål, satte sig på sparken och började pilka. Ungefär tjugo meter längre ut var det en öppen vak, skrovis och sedan öppet vatten. Men han var välutrustad och det var god marginal.
Han satt på skinnet på sparken i flera timmar. Rätt som det var kände han att någon tog tag i sparken bakifrån och skjutsade iväg honom med full fart framåt. Isen brast och sparken och han åkte i vattnet. Han skrek på hjälp och försökte komma upp men kanten bar inte. Han såg en man som gick mot stranden och ropade förtvivlat. Mannen vände sig inte ens om utan bara gick och det lät som om han skrattade. Eskil bestämde sig för att sakta krossa isen framför sig och till slut lyckades han ta sig upp och hasa sig mot land.
Då hade han ingen känsel i armar och ben och när han kom till strandkanten hade han ingen ork att skrika på hjälp längre. Han slocknade och hans sista tanke var att nu lämnade han detta livet, och det gjorde honom själv inget men oron för modern gav honom ångest.
När han vaknade kände han att det skakade förskräckligt och att det bullrade. Han förstod ingenting och undrade om det var så här det var i helvetet och trodde att han hade hamnat där. Han kände ingenting så han trodde inte att han var vid liv. Sedan slocknade han igen.
Nästa gång han vaknade låg han i en säng i ett främmande hemtrevligt rum och där fanns grannen och hans barn runt honom. Grannen hade varit i skogen med grävmaskinen och tog en kaffepaus när han hörde att någon ropade från sjön. Han skyndade dit och hittade Eskil vid stranden. Han förstod att han hade gått igenom isen och snabbt behövde blir varm. Han tog de filtar han hade i grävmaskinen, virade in Eskil och lade honom i skopan och körde hem så fort han kunde. Han hade lyckats väcka Eskil så han visste att han var vid liv men han förstod att det var en kapplöpning med tiden.
Hans fru var utbildad sjuksköterska och visste vad hon skulle göra. Hon hällde upp ett bad och värmde sakta upp honom. Hon masserade hans kroppsdelar så att hon fick igång blodflödet och ökade sakta temperaturen på vattnet. Hon märkte att han inte var medvetslös utan bara i lätt koma. Hon ringde sjukhuset och de sa att de inte kunde göra något annat än det hon gjorde.
Han fick vara kvar och efter det sov han många timmar. Mannen åkte över till hans mamma och berättade vad som hänt och att Eskil var utom fara, men att det var bra om han fick stanna hos dem så att hans fru kunde övervaka honom.
Två dagar senare hade han återhämtat sig och han förstod att om han skulle överleva måste han ge sig av från hemmet. Han hade ingen att prata med detta om, han kunde inte säga till någon att han visste att det var pappan som skickat ut honom i vaken. Om han berättade för mamman skulle hon bli livrädd och få fadern ur balans. Han gick i nian och det var bara några månader kvar på terminen så han tänkte att han skulle klara det.
En dag i maj stod han utanför garaget och reparerade sin moped. Solen värmde och han hade bestämt sig för att när skolan var slut så skulle han dra, men han tänkte att han skulle ta ihjäl pappan dessförinnan så att mamman kunde vara trygg. Så kom pappan körande i bilen, svängde in på uppfarten, tryckte gasen i botten och körde med full fart rätt emot honom och mopeden. Eskil slängde sig åt sidan, och bilen brakade in i garaget och kraschade mot plåtväggen.
Han förstod att pappan var full och att det inte var någon idé att försöka prata med honom så han rusade in och låste om sig, mamman och brodern. Pappan ryckte i dörren, skrek och gormade och sa att han skulle tända på huset. Eskil ringde till polisen, men det var långt till staden och det skulle dröja länge innan det kom någon polisbil.
Så hördes det ljud från garaget och det slamrade en stund och sedan hördes ett skott från pappans hagelbössa. Eskil gick ut i garaget och såg att gevärsskåpet var öppnat och att ett gevär var borta. Han gick tillbaka in och ringde polisen igen och talade om vad som hänt.
Polisen hittade snart pappan, död. De tog hand om det hela och Eskil stannade med familjen tills mamman hade hämtat sig efter chocken. Därefter kunde han flytta hemifrån.
Det här har präglat hela hans liv. Han har aldrig kunnat sova tryggt och han återupplever ofta dessa händelser. Så även om han till det yttre klarat sig bra, har familj och ett fint chefsjobb, har en form av känslomässig avstängning gjort att han aldrig känt sig riktigt lycklig och glad.
Han är en av dem som berättat för mig vilken betydelse det haft att en enda person såg honom. När han var lite över 40 år lärde vi känna varandra och vi pratades vid varje dag under tio år, mest per telefon, och vi sågs också lite då och då. Långt senare berättade han att innan jag kom in i hans liv fick han brottas med frestelsen att ta livet av sig. Varje dag fick han släcka ut de impulserna.
Han hade två barn och de behövde honom och fungerade som en spärr. I de samtal vi hade fick han insikt om vad det var som hände inom honom själv och han började ladda ur all den skräck och rädsla, alla de trauman som lagrats i hans celler.
Det som är gjort blir aldrig ogjort så det bästa man kan göra är att lära så mycket som möjligt, det kan man alltid göra, och sedan rätta till det som går. Sedan handlar det om försoning, som är något annat än att förlåta.
Det går inte att förlåta en far som terroriserar sin familj, som slår sin fru och sina barn, som driver bort sina barn och utsätter ett av sina barn för flera mordförsök. Det hjälper inte att hata och vara bitter för att man haft det som man haft det. Inte ens om fadern hade blivit straffad hade det hjälpt Eskil.
Att försonas har inte med den som är skyldig att göra utan det handlar om att man inför sig själv klarar att se verkligheten som den är. Eskil kunde försonas med att han hade levt under dödshot i flera år och varit utsatt för mordförsök vid några tillfällen. Han kunde försonas med att hans mamma inte kunde skydda sig själv och honom utan att det var han som hade försökt skydda henne. Han försonade sig med att ingen ingrep fast Eskil visste att flera kände till förhållandena och att det pratades om pappan och att man tyckte synd om mamman. Han försonades med att han skämdes, och med att han visste att jakt- och suparkompisarna visste hur fadern var och vad han gjorde och att han till och med skröt om det. Men det var ändå en skam att vara son till en sådan person.
Ibland kunde han gråta, fara ut i svordomar, ibland skratta ironiskt åt det hela. I vart fall kunde han ladda ur en hel del och vi kunde prata om det. Jag kunde lyssna igen och igen och igen och han kom närmare och närmare att våga känna på alla de lagrade känslor som begränsade honom och hindrade honom från att ha en nära relation till någon. Visst hade han haft en massa kvinnor som urladdning och kompensation, visst drack han sprit, mycket sprit, men han var fullständigt koncentrerad och skärpt, och han var inte det minsta aggressiv när han var spritpåverkad.
Jag har lojalitet mot den jag möter och jag låter mig inte bli upprörd över vad en person har blivit utsatt för. Jag visste att Eskil behövde min uppmärksamhet, min medkänsla, min varma föräldrande arm om sig. Han behövde att jag kunde vara med honom i hans behov och att jag inte har några egna behov som han skulle fylla. Då kunde han komma ända ner i djupet av sina känslor.
Det kommunikativa trassel jag har inuti mig gör att jag inte ”smittas” av den andres känslor, och därför är det lättare för mig att stå kvar och inte agera medan den andre löser sitt problem.
Jag talade om för Eskil att aggression kommer från rädsla och att hans far måste ha varit livrädd eftersom han var så avundsjuk, svartsjuk, missunnsam, högfärdig och desperat att han var tvungen att utöva våld, och det var det som gjorde störst skillnad för Eskil.
Jag berättade också att jag var rätt säker på att hans far trodde att hustrun skulle kunna tillfredsställa hans behov, och när hon inte kunde det misstänkte han att hon höll inne med det, och han tolkade det som att hon utövade makt. Och för att ta tillbaka makten och få det som han tyckte var hans slog han henne. Han kunde inte fatta att han hade nyckeln till tillfredsställelse inom sig själv.
Jag talade också om att jag trodde att fadern såg den intimitet och kärlek som strömmade mellan Eskil och mamman och att fadern misstänkte att det tog ifrån honom något, att mamman öronmärkte sin kärlek för sonen, och därför kände han ett sådant hat och en sådan svartsjuka gentemot Eskil.
När pappan slog mamman och hon blev livrädd och stängde av fick han en kick och för ett ögonblick släppte hans rädsla och han kände en glimt av tillfredsställelse för att strax efteråt åter känna begäret efter hennes kärlek. Då släpade han henne till sängen och våldtog henne som han ansåg var hans rätt. Sedan kunde han somna nöjd.
När Eskil sa till mamman att hon inte behövde ha det så här och ville att hon skulle fly, sa mamman att hon trots allt älskade honom, och att när han var nykter var han ganska snäll. Det skulle vara meningslöst att fly för han skulle följa efter henne och inte låta henne vara i fred. Hon sa att hon hade försatt sig i den här situationen och detta var priset hon fick betala.
Kanske var det religionen som styrde henne. Hon var djupt religiös, och för henne hade mannen all rätt, man skiljer sig inte under några omständigheter, speciellt inte när man försatt sig i situationen att bli med barn med en man som man är förälskad i. Då är man en dålig kvinna om man inte tar sitt ansvar och stannar hos mannen.
Kanske var det skuldkänslor, att hon tyckte hon dragit in honom i äktenskapet genom att bli med barn och att han hade önskat sig någon annan och att hon därför var värd det straff hon fick. Inte ens när han var otrogen sa hon något utan bara led av att hon tydligen var för dålig även i sängen så att han ratade henne för någon annan.
Denna offerposition gjorde att de inte nådde varandra, och han blev galen av att inte få det han trodde att han kunde få från någon annan än sig själv. Detta tankefel är mycket vanligt, att man ska kunna få lycka, ljus och tillfredsställelse från någon annan. Det är symbiosens värsta fälla. Hans investering i hennes känslor blev så småningom parasitiska, och det innebar att hans rädsla för att bli utan gjorde att han desperat slog och våldtog för att ta det han inte fick av henne. Trots att han då inte fick något gav våldet honom en stunds respit från ångesten och då kunde han somna.
I dessa lägen är han helt psykopatisk, han har ingen medkänsla med att han plågar en annan människa och utsätter henne för livsfara. Han är helt svart inuti och helt besatt av att slippa ångesten. Han har hamnat i det jag kallar för den svarta sjukan. Det är inte vanlig svartsjuka utan en besatthet och ett tvång som i värsta fall leder till att man dödar.
Vi människor kan bli omänskliga, djuriska, och göra mycket skada. Det är svårt att fatta, för det handlar om att just det mänskliga är försatt ur spel i dessa lägen. Vi vill inte tro att det är möjligt men det är det. De flesta människor kan drivas till att bli så avstängda från sin egen rädsla och så bedövade i sitt inre att autopiloten skickar impulser till sådana handlingar. Hjärnan är så låst i en desperat tanke och det är ett tvång som inte släpper taget. Människan kan bli så ond att hon är beredd att döda hur många som helst för att hon tror att då ska detta hemska tillstånd inombords släppa taget.
Jag förklarade detta för Eskil och han sa att det gjorde att han kunde försonas med det som hänt. Det går inte att förlåta en människa som gör sådan skada. Om han hade förlåtit det hade han själv gått under, för det hade varit att göra totalt våld på sig själv. Sådant här är oförlåtligt. Det får lov att vara det, men man kan ändå försonas med det om man förstår hur det kan bli så, om man inser hur elaka vi kan bli av rädsla när vi inte är trygga nog att känna, utan vi blir styrda i stället för att ladda ur.
Eskil hade levt på hat och det hade drivit honom hela livet, och samtidigt visste han vad kärlek var för han hade haft ett så fint förhållande till mamman när pappan inte var med.
Eskils mamma hade förmåga till anpassning i en livshotande situation. Hon hade förmågan att vara så passiv att han till slut lyckades få ett uns av tillfredsställelse inifrån sig själv så att han somnade, och det var inte av henne han fick det men hon anpassade sig så att han kunde använda henne som redskap.
Det är den djupaste formen av självbevarelse när vårt liv är hotat. Visst kan vi tycka att hon borde tagit strid, anmält honom, ringt polisen, och det kan vara riktigt, men hon gjorde det enda hon hade tillgång till, anpassade sig symbiotiskt för att själv få en chans att överleva och också stanna kvar för sina barns skull. Genom detta fick hon dessutom sitt minsta barn som var resultat av en våldtäkt.

Att vara atypisk mutist

En kvinna som jag kallar för Stina är född på familjens bondgård. Där fanns en äldre generation i ett undantag och familjen hade många barn. Pappan hade varit svensk mästare i löpning men kämpade mycket med självmordsproblematik och sökte meningen med livet genom ockulta ceremonier. Mamman var svår reumatiker och var mest sjuk eller på behandling och kunde inte sköta hem och barn.
Stina lämnades med sina större syskon hos farmodern som var psykiskt sjuk och farfadern som var en sadistisk despot.
Stina var en mycket söt liten flicka. Stillsam och vänlig och mycket rädd största delen av tiden. När hon inte var rädd var hon fantasifull, kvick och mycket intelligent och kreativ och nyfiken på världen.
Tidigt blev hon pappans favorit och han saknade gränser och utnyttjade henne för att fylla sin egen tomhet genom sexualitet. Det var då hon fick kärlek och uppmärksamhet av honom, och det var då han lekte.
Farfadern utnyttjade henne också. När hon var hos dem tog han ner henne i källaren och använde henne för sina sexuella sadistiska lustar. Farmodern slog henne och det gjorde också pappan, farfadern och hennes äldre bröder. När hon var fyra år sa man till henne att inte tala om vad hon var med om för då skulle hon få se på annat, då skulle hon lämnas bort. Det skrämde henne till tystnad.
Hon slutade prata och blev mycket blyg och gömde sig ofta när det kom människor. Hennes mamma var inte till någon hjälp, hon hade fullt upp med sig själv och sin egen sjukdom. Hon visste vad som pågick men samtidigt blundade hon och förnekade allt när Stina försökte berätta hur det var.
Senare, när hennes bröder blev könsmogna, utnyttjade även de henne sexuellt, då hon fortfarande var ett barn, tio år yngre än de.
Det kan vara svårt att förstå hur en människa kan klara sig trots denna uppväxt, men det finns förklaringar.
När hon skulle börja skolan kunde hon inte prata utan blev förvirrad och tom i huvudet så fort fröken ställde en fråga till henne. Då skrämde hennes föräldrar henne med att hon skulle lämnas bort till en uppfostringsskola om hon inte svarade på frökens frågor.
Då blev hon helt avstängd i sina känslor men kunde prata direkt från intellektet. Hon blev en superduktig elev som klarade allt som kom i hennes väg och hon lyckades gå vidare och blev så småningom doktorand och forskare på universitetet innan hennes chock och trauma kom i fatt henne posttraumatiskt.
Vid denna tid hade hon gått i olika terapier, men utåt sett var hon en vällyckad modern kvinna, vacker och klok, rättänkande och med alla tänkbara företräden, mycket begåvad och med ett utsökt språk. Men inåt, inuti sig själv, hade hon en stor tomhet och ett svart mörker. Så fort hon närmade sig att förnimma sina känslor försvann förmågan att tala, hon blev förvirrad och tom i huvudet och det kom in något mycket smärtsamt och ångestfyllt.
Ångest var hon van vid, det hade hon haft mycket länge, så att hon inte kunde sova ensam och samtidigt inte sova med någon annan. Hon var tvungen att ha sin egen lilla plats där hon kunde låsa in sig, och samtidigt led hon av den värsta ensamhet som en människa kan uppleva.
Kvinnojouren arrangerade en lägervecka med olika seminarier och workshopar för kvinnor som varit utsatta för sexualiserade beteenden och våld som barn. Det fina var att de kunde samtala öppet om sina traumatiska upplevelser och vilka konsekvenser det fått för dem i livet, i relationen till män, mycket nedvärderingar, svårigheter att vara ensam och tycka om sig själva och hur de blivit duktiga i att prestera och därmed godkända av andra men inte av sig själva. De kände sig smutsiga och det tog sig ofta uttryck i tvångsbeteenden, ätstörningar och andra symptom. Ofta valde de män som återupprepade samma beteende som de varit utsatta för, med våld och sexuellt förtryck. Skälet är att det är välkänt och vant och därmed känns det tryggt även om det är negativt. Det andra, någon som är i intimitet och som respekterar dem, utlöser ofta sådan smärta och urladdning att de blir aggressiva själva och elaka mot den som är snäll. Detta beteende är oacceptabelt för dem själva och då bryter de sina goda relationer och upprättar de gamla och dåliga i stället.
Många fick fibromyalgi och trötthetssyndrom och allergier, såsom strålningsallergi och elallergi, flera hade nässelfeber och psoriasis utan att ha det genetiska kodfelet. Somliga visade upp adhd-beteende och andra asperger- och autismspektrumsymptom.
Hos Stina tog det sig uttryck i atypisk mutism. Det betydde att när minnen eller känslor kom upp till ytan hejdades hennes annars så fjäderlätta sätt att uttrycka sig intellektuellt, det trasslade till sig så att hon sa något helt annat än det hon ville säga, hennes tal blev osammanhängande och hon blev helt förvirrad och tyst.
Jag höll ett föredrag om hur vi som människor fungerar naturligt primärt grundläggande och hur det kan försättas ur spel genom det som händer oss i livet, genom hur vi blir bemötta och omhändertagna som barn och genom att vi inte får leva i den yttre tryggheten som gör den inre tryggheten möjlig. Ingen av dem som var på detta seminarium hade haft den föräldring, den yttre trygghet, som behövs för att man inuti ska kunna vara utan misstro mot sig själv, vara i en naturlig tillit till sin egen förmåga att vara tillfreds inuti och utvecklas naturligt. Dessa människor befann sig i skydd och försvar, befann sig i angrepp, mest mot sig själva, och i flykt från sina känslor och minnen. De förstod mycket väl att de återupprepade sina trauman i alla relationer, speciellt till män, och att de upprepade sina mödrars vanmakt och blindhet när det gällde sina egna barn. En del var liksom Stina kloka nog att förstå att inte skaffa barn utan att först lösa det de hade med sig i bagaget.
Efter denna föreläsning väcktes ett hopp hos många av kvinnorna om att kunna få hjälp genom det jag kallar för primärt arbete och primärt tankearbete. Så bildades en grupp som skulle träffas en kväll var fjortonde dag. Denna grupp pågick i fem år, med endast ett uppehåll under sommaren på sex veckor.
När gruppen samlades började jag med att säga att vi skulle ta två minuter där vi orienterade oss i rummet och var här och nu och kunde känna att här fanns ingenting som hotade utifrån. Jag sa att jag skulle ta hand om avbrott, så deltagarna kunde lugnt bara sitta kvar i det de var i och jag skulle se till att de inte blev avbrutna.
Därefter gick vi en runda där var och en fick säga något om vad de ville ha fokus på idag. Det kunde vara något som man ville fråga, något man ville ladda ur, något man ville komma i kontakt med via en övning eller också sa man pass.
Det viktiga var att man var där, att man klarade att vara i rummet. Även om man behövde gå ut då och då var det bara att komma tillbaka när man kunde. Det var klart uttalat att ingen behövde ”räddas”, det vill säga att ingen behövde springa efter eller trösta någon, utan att var och en kunde klara sig själv. De hade klarat sig i så mycket värre situationer i sitt liv så detta var ingenting.
Jag sa också att ingen behövde prestera något, att den som sa pass gav de andra sin tid och gjorde själv sidoarbeten medan de som tog upp något fick sin unika hjälp och bjöd de andra på sidoarbeten. Det var en svår nöt att knäcka att Stina sa pass i tre år utan att kunna ta upp en enda sak. De andra fick fullt upp med att kunna försonas med att ”hon bidrog inte med något i gruppen”, som en av dem sa. Jag såg det som den personens problem, att hon upplevde en konflikt på grund av att hon hade en annan bild av verkligheten och att hon ville ändra verkligheten istället för att bryta ner sin egen bild och tänka om.
Gruppen var överens om att de tyckte att Stina skulle bidra, och de fick bryta tre majoritetsmissförstånd. Det första var uppfattningen att om majoriteten tyckte att hon skulle bidra så skulle hon göra det, och att det var demokratiskt eftersom de alla tyckte detta. Det här kallade jag för majoritetsdiktatur och sa att det inte var demokrati. Det var svårt för dem att svälja detta och att i djupet inse att verklig demokrati är att varje människa respekteras utifrån sina förutsättningar och att det är något annat än majoritetsdiktatur. Men till slut gick det.
Det andra majoritetsmissförståndet var att någonting kan bli rättvist bara alla gör likadant. Jag visade på att det inte går att skapa någon rättvisa genom att alla gör likadant utan att detta tvärtom skapar orättvisa.
I den här situationen fanns det inga sådana skapade orättvisor, utan bara en ogrundad känsla hos deltagarna av orättvisa, något som hade uppstått när de jämförde sitt eget deltagande med hennes. Detta problem kan man lösa genom att man sätter sig in i olika mänskliga förutsättningar så att olikheterna mellan människor inte skapar konflikter inuti oss själva. Detta är något man behöver bearbeta och lösa. Det är inte lätt men det går.
Alla konflikter, alla laddningar omkring det vi upplever som svårigheter och problem finns inuti oss och kan därmed inte lösas utanför oss, och det är också en svår nöt att knäcka och något som vi har svårt att försona oss med.
Det tredje majoritetsmissförståndet gruppen fick jobba med att bryta var att man kan bli fri från sin känsla av orättvisa genom att den man uppfattar som förövaren straffas. Men tyvärr blir man inte det minsta hjälpt hur mycket förövaren än blir straffad. Man blir inte av med skiten som finns inuti en för det.
Det som bitit sig fast blir förbundet med en massa otäcka känslor och värderingar som man fastnat i och som upprepar sig i det oändliga, och det tvånget sitter fast så att man tror att man ska bli tokig.
Allt detta tvång behöver laddas ur och lösas upp så att det går att lära sig och försonas med att det har hänt och sedan gå vidare. Det är den processen det handlar om i primärt arbete och primärt tankearbete. Själva tillvägagångssättet är skräddarsytt för varje person och går inte att beskriva som någon metod eftersom det inte är en metod utan en kommunikation, en ömsesidig process där jag står för den yttre tryggheten och den andra personen gör hela jobbet inuti sig själv.
Det är en lång process som kan ta många år och som är mycket smärtsam och kanske outhärdlig och som ofta leder till oförmåga att arbeta och fungera i det normala livet, till exempel att laga mat, sköta pengar, ta hand om sin egen hygien och allt annat som krävs i vardagen.
Det är svårt att få läkare att förstå detta och att sjukskriva, och att få vård- och omsorgsmyndigheter att ge den praktiska hjälp som behövs. Allt detta har Stina fått slita med i de femton år som det tog för henne att verkligen leva igenom allt detta och komma ur sitt trauma från barndomen och få en bra livskvalitet.
Stina kom till våra träffar och ville gärna säga något hon hade tänkt ut och verkligen ville bearbeta. Hon började prata, men när hon sagt tre fyra ord så tog det stopp och hon kunde inte säga något mer.
Jag förstod att hon hade en massa rädsla och skräck inuti sig, tomhet och ångest, och jag hade all förståelse i världen för att hon inte kunde ta upp något av allt det hon varit med om.
Ibland fikade vi efteråt och då kunde hon berätta lite brottstycken ur sitt liv, sin erfarenhet och hur hon hade det, men så fort det kom in på något hon varit med om under barndomen blev det svart, hon blev stum och fick ångest och dödsskräck.
Hon bad om att få någon extra enskild timme då och då, och då kunde hon bara vara och slappna av så att hon kunde tänka, även om hon inte kunde få talorganet att fungera utan förblev stum. Jag gav henne tillåtelse att ringa mig när helst hon ville under dygnet och jag tog ansvar för att stänga av telefonen när jag behövde sova eller arbeta med andra. Det tog lång tid innan hon kunde använda sig av detta men till slut gick det.
Vi pratade, eller snarare, jag pratade till henne och hon lyssnade, flera gånger per dygn. Så mycket och så lång tid jag kunde undvara använde jag till henne. Jag visste att om jag skulle ha haft olust eller ställt upp villkor skulle denna process ha strandat för henne, så jag var mycket noga med att vara medveten om att jag ”hade all tid i världen den stunden jag hade kontakt med henne”. Det är det som gör läkning möjlig, att jag är här och nu och närvarande och verkligen i möte med henne, för då får hon den yttre trygghet, det jag kallar föräldring, som gör det möjligt för hennes kropp att bli glad, och det är det som är hemligheten med personlig utveckling och lösning av gamla trauman och med att få till urladdningar av alla de känslor som sparats i cellerna.
Det kan låta som om jag offrade mig, ställde upp och bjöd på mig själv, men ingenting kan vara mera fel. Jag fick en gåva av henne, ett förtroende som inte går att köpa för pengar. Hon gav mig den gåvan att få vara behövd, inte för att utnyttja mig utan för att hon kände ett förtroende som inte jag kan åstadkomma utan som hon ger mig. Hon vågade gå in i intimitet med mig, gå genom mina känslor som jag själv inte känner och hämta det hon behövde för att bota sig och läka sig och lära sig om livet, om vad som råder bakom alla värderingar, handlingar och sparade känslor i cellerna.
Detta är inget som sker på tankenivå eller genom värderingar, förväntningar, krav eller terapi. Detta är någonting helt annat, en naturlig process som sker varje dag under hela vårt liv. Om vi då under de tio första åren i livet har den yttre miljön och tryggheten som gör att vi kan vara inuti oss själva, vara nyfikna och utforskande av livet och verkligheten, vara kreativa och aktivt handlande, lekande och ha roligt, då blir vi välfungerande utan att vara anpassade.
Om inte, kommer vi att ha outvecklade sidor, tilltrasslade sidor, överutvecklade sidor och felutvecklade sidor som hämmar och begränsar oss i att vara så vuxna, så mogna och ansvarsfulla som vi egentligen är och därmed missar vi att vara autonomt fria och kunna välja det bästa av alla liv för oss själva, oaktat om det inte är det som andra tycker är bäst.
Många säger då att ”så är det väl för alla”. Men det är det inte. Visst har de flesta problem, och särskilt eftersom vi har detta kärnfamiljsideal, så många har för få människor runt sig att bli präglade av och relatera till, men skillnaden är att de flesta har detta på en social nivå eller möjligen på en relationsnivå, medan Stina har det på existentiell nivå där det handlar om liv och död inuti henne, och därför blir konsekvenserna så oerhört mycket allvarligare.
Hennes enda sunda referens var att hon bott med familjen i Afrika i ett år och då varit inackorderad i en afrikansk familj för att gå på internatskola. Där fanns en mamma med stort M, en mamma med ett hjärta av guld som tog henne till sig och gav henne den yttre trygghet som hon aldrig varit i närheten av tidigare. Hon var nio år och fick sitta i knäet så länge hon behövde tills hon var trygg, och hon blev till och med ammad och fick för första gången i sitt liv uppleva hur det var att vara i en varm och trygg känslomässig relation. Hon fick hjälpa till och i gemenskap med sin amma göra allt som behövdes i bygemenskapen, och det var mycket sång och glädje, prat och skratt. Där fick hon en uppfattning om vad det ville säga att ha en yttre trygghet och att vara i sig själv som sig själv. Hon fick en referens och hon skulle ha velat stanna där hela sin uppväxt, men tyvärr dog hennes far och då skickades familjen tillbaka till Sverige och hon hamnade åter i det helvete hon hade lämnat.
Under de år Stina var i denna intensiva kontakt med mig återerövrade hon kontakten inom sig själv och kunde använda den som en referens för att veta vad som var det bästa livet för henne. Hon började söka rötter i sin rotlöshet och det var mycket bra.
Eftersom jag är en människa med ett kommunikationsglapp kom vi till vägs ände, där hon behövde någon som på ett annat sätt än jag var i kontakt med sina känslor. Det var en man och det var bra, för då kunde hon också bryta ner en massa rädslor som hon hade gentemot män, som utlöstes av de flesta män, som om de var våldsverkare i verkligheten och inte bara i hennes upplevelse.
Det var en mycket intensiv terapi och urladdning. Hon återerövrade sin egen styrka och kom ur sitt rädslesystem så att autopiloten inte längre tvingade henne bli stum och fly utan hon kunde stå kvar och vara konstruktiv för sin egen del.
Samtidigt med detta hade hon mig kvar. Jag fanns alltid där och jag svarade så fort jag kunde i telefon och hon kunde prata in på min svarare och jag lyssnade, så jag visste vad hon ville att jag skulle veta. Om jag talat in ett meddelande utan att vara i möte och intimitet när jag pratade kunde hon inte prata in. När jag märkte att det var en två tre knäpp utan att någon sagt något visste jag att mitt inpratade meddelande inte hade varit bra. Då samlade jag ihop mig, koncentrerade mig och var helt i möte här och nu, i intimitet med mig själv, och så talade jag in ett nytt meddelande. Då kunde hon prata in egna meddelanden igen, och ofta många, många gånger. Det var bra för jag vet att det gjorde henne väldigt gott. Ofta kunde hon känna min närvaro, och till slut var jag införlivad som en yttre trygghet som kroppen kunde härbärgera inuti, som hon kunde ha konstant inom sig. Det är så vi gör som barn, och när vi är ungefär tio år är vår fysiska kropp mogen för det och då kan vi vara själva utan att vara ensamma och det håller hela livet. När man inte har haft den yttre tryggheten är den förmågan inte utvecklad och det var bland annat den utvecklingen hon genomgick under åren tillsammans med mig.
I grunden är vi människor autonoma, vi är ett med oss själva och vi vet hur vi ska göra för att ta in det som kommer utifrån för att tillfredsställa våra egna behov och stanna i den nöjdheten. Men den förmågan går lätt förlorad när vi lever i en kultur, i en verklighet, som försätter vår primära utveckling ur spel eller när vi befinner oss i en situation som barn där vi blir misshandlade och utnyttjade, framför allt sexuellt.
För att reparera det behövs en reparationssymbios. Det betyder att en person kan vara autonom, kan ta hand om sig själv och sina egna behov så att den som behöver symbiosen inte blir skyldig något utan får lov att ”trassla” precis så mycket hon behöver för att komma rätt och till slut vågar stanna i sig själv, bryta alla förbud och våga bli tillfreds inuti och leva autonomt.
Det är en mycket svår balansgång och ofta ett helvete för den som är beroende. Även om det är en konstruktiv och god läkningsymbios uppstår det biverkningar. Dessa är mycket bättre än de problem personen hade före symbiosen, men man kommer inte undan dem.
En sådan biverkning är separation. Att gå ur en symbiotisk relation och komma till en vanlig relation är mycket svårt och en symbios slutar ofta med besvikelse för att den inte avslutats på rätt sätt. Det finns nog inget riktigt rätt sätt och alternativet är att den inte avslutas alls, men det är inte hälsosamt att leva i en symbios hela livet.
En annan sak är att man får en djup referens till vad en relation är och vilken djup glädje det är att vara i den intimiteten, och det är inte civilisationen intresserad av och inte heller förmögen till, och därför är det svårt att hitta personer som man senare kan vara i relation till på riktigt. Och man tål den vanliga socialiteten dåligt, den nivå folk umgås på: ”Hur mår du, jo tack bra”-nivån. Även om den också kan vara trevlig och även om man stundtals kommer djupare i kontakt även i en sådan relation är det ändå något helt annat än den kontakt Stina och jag haft.
Idag lever Stina ett gott liv. Hon har några få men verkligt nära vänner. Hon har hittat sina rötter och sin tillhörighet långt tillbaka i tiden, hittat sin hemhörighet, och hon håller på med hantverk som är djupt tillfredsställande för henne. Sakta, sakta, nu ungefär tjugo år sedan vi först träffades, erövrar hon sin egen inre trygghet och blir helt kapabel att leva det bästa av alla liv för henne själv.
Allteftersom hon vinner över sina egna rädslor och kan ladda ur dem och förpassa dem till historien kan hon använda den erfarenheten hon fått till att stödja andra så att de kan komma vidare i sina egna liv. Det som varit en stor belastning kan bli till en tillgång när det väl är utläkt. Nu skulle hon vara en väldigt bra mamma för ett barn och även om hon inte får något eget barn kan det hända att något annat barn kommer i hennes väg och att hon kan ta sig an det.
Det som är det viktiga för alla är att komma dithän att man kan uppleva att livet är livets egen mening och att vårt värde finns i att vi lever och finns. Det är svårt och ångestfyllt att bli så intim med sig själv.
Det är viktigt att inse att framtiden är bakom oss och kommer ikapp och att våra prognoser om framtiden alltid är fel eftersom de skapas i det läge vi har när vi skapar dem och inte i det läge vi kommer att vara i när framtiden kommit ikapp oss. Vi behöver göra bilder men vi behöver också bryta ner dem när de inte stämmer längre.
Det som ställer sig i vägen för vår livskvalitet, att kunna vara i det ljusa inuti och ha glada kroppar, det är vår historia, speciellt det som handlar om vad andra människor åsamkat oss genom sina rädslor, outveckling och ofullständighet. Vi behöver någon över lång tid som finns där, som har ett öra att lyssna med, som står kvar och inte kommer till något ”nu räcker det, nu är det nog, nu vill jag inte detta längre”, utan ser gåvan i att vara behövd.
Jag har lärt mig oändligt mycket genom att få denna gåva under en liten del av mitt liv och det har varit verkligt värdefullt, också genom att andra hela tiden får del av de insikter detta lett mig till och som jag fortsättningsvis använder.
Hur framtidens relation ser ut för Stina, ja, det vet ingen och det får visa sig om våra vägar korsas på nytt, men vi har båda vunnit på detta och det är det viktigaste när det gäller mänskligt liv. Denna historia är som ett litet kommatecken i en gigantiskt stor bok, men även det lilla kommatecknet är ovillkorligt viktigt för innehållet i boken.

En mamma med asperger som har en autistisk son

Hon arbetar som speciallärare och av sin arbetsgivare fick hon en betald utbildning och då valde hon personlig utveckling i Primärt tänkande och handlande.
Hon har en son som är tolv år gammal och som har kommit i puberteten. Själv har hon Aspergers syndrom och hade stora problem under sin uppväxt. Hon är nu högskoleutbildad och gymnasielärare i främmande språk.
Hon har känslor, men dem konverterar hon ofta till värderingar och tyckande och de föreställningar som hon då får utgår från idealbilder och gör att hon blir besviken, känner sig sviken och ensam och har svårt att släppa de upphängningar hon fastnar i. Hon har med tiden härdat sig och har klart för sig i huvudet att människor är opålitliga, men känslomässigt blir hon ändå sur och besviken, nästan trumpen, som ett litet barn som inte kan tänka om utan fastnar i sin egen bild av verkligheten.
Man behöver inte ha Aspergers syndrom för att hamna i den fällan. Många är de människor i dag som hoppade över detta fyraårsstadium i konsten att tänka om. När man är mellan fyra och åtta år mognar kroppen till en flexibilitet som gör att det går att tänka om. Man kan bryta ihop och bli besviken för att något ändrade sig i verkligheten, men man kan också bara låta känslan av sorg, vrede, rädsla eller glädje ladda ur sig, och då bryts den bild man bär på i minnet ner och då har man ett nytt läge och kan titta på verkligheten som den ser ut just nu och därmed skapas en ny inre bild som bättre stämmer med verkligheten.
Så hade hon aldrig kunnat göra. Hon hade en bild och den var verkligheten och det fanns ingen annan verklighet än den bilden. När hon var liten och fick vara i fred var det enkelt. Hon älskade att vara ute själv, att gå i skogen, att sitta i gräset och leka med vad som helst, att leka att hon var än det ena, än det andra och att hon i fantasin flög omkring i världsalltet. Det var inte bara fantasi, det var också så att hon fick en massa information om saker och ting i den ”riktiga” verkligheten och det blev bilder som hon levde efter.
Hennes föräldrar störde sig ofta på henne eftersom hon inte uppförde sig som andra barn. Hon brydde inte sig om om hon gjorde rätt eller fel, om hon fick belöning eller straff. Hon var upptagen i sin egen verklighet och var helt nöjd med den. Hon var ett lättskött barn för hon gjorde inget väsen av sig, utan gjorde som de vuxna sa, men inte utifrån anpassning. Hon tolkade vad de andra sa på sitt eget sätt och sedan gjorde hon vad de ville fast helt annorlunda än de hade tänkt sig. Ibland blev de störda av det men ofta hade de fullt upp med sina egna konflikter och bekymmer och därför avstod de från att försöka uppfostra henne.
Hon var mycket intelligent och kunde använda sina föräldrars ord för att förstå nya saker om verkligheten. Hon tog till sig vad de hade sagt och prövade det mot verkligheten och om hon gillade något införlivade hon det, i annat fall suddade hon ut och glömde det.
Hon upplevde att hon hade en lycklig barndom som ensambarn. Hon hade äldre syskon men de var redan tonåringar när hon var liten så de var som andra vuxna runt henne. Hennes föräldrar separerade men det bekom henne inte heller för hon hade ingen särskild relation till vare sig mamman eller pappan. De var människor som tog hand om henne men de betydde ingenting känslomässigt. Hon visste att de inte förstod henne och hennes värld så hon höll sig borta så mycket som möjligt för att de inte skulle störa, eller förstöra, hennes uppbyggda system som gjorde att hon kunde orientera sig i verkligheten och världen.
Så kom skoltiden. Hon älskade skolan. Hon älskade allt nytt som läraren förmedlade. Hon älskade att få lära sig läsa och skriva och räkna, och alla formler hon skulle lära sig var ljuv musik för henne. Hon blev bäst i klassen men hade ingen uppfattning om de andra, vad de kunde. Hon tävlade inte utan lärde sig bara för sitt eget nöjes skull. Hon hade ingen uppfattning om framtiden, vad det var för nytta med att lära sig något, eller vad hon skulle använda det till, hon bara lärde för lärandets egen skull och njöt av det i fulla drag.
På rasterna var hon ensam och hon tyckte inte att det gjorde något. Hon tittade på när de andra lekte lekar. Hon förstod ofta inte vad som var vitsen men hon såg att de hade roligt och gladdes åt det. Ofta satt hon för sig själv med en bok och läste. Om hon såg någon vuxen ute på rasten gick hon gärna fram till den personen och frågade om olika intressanta fenomen som hon inte visste svaret på. Ofta kunde inte de heller svara för hon tänkte mycket avancerat och det utmärker inte oss människor i denna civilisation att ha genomtänkta svar när ett barn kommer och frågar om kosmos, om Gud, varför vissa växter eller djur eller människor beter sig på visst sätt. Det sistnämnda fick hon nästan aldrig svar på.
Ibland var det någon av skolkamraterna som blev utesluten av de andra och då kom de till henne och var med henne. Då kunde de komma in i hennes värld och vara med henne på hennes sätt och då var det väldigt trevligt, tyckte hon. Ofta berättade de om sig själva och hon lyssnade på det som sagor som fängslade henne och på så sätt upplevde den andre en djup medkänsla från hennes sida. Men så fort ovänskapen med de andra hade gått över lämnade de henne och återgick till den sociala massan. Hon förstod att de tyckte att det var roligare och hon accepterade det utan att själv känna sig utanför. Hon visste inte om hur det var att vara i deras ”massa” så det gjorde inte henne något att det var annorlunda för henne.
Så förlöpte hela skoltiden och hon gick ut med bra betyg och utan relation till vare sig lärare eller elever. Vissa hade hon tyckt om men de betydde ändå ingenting för henne när de inte fanns tillgängliga.
Dem hon fick en något mer känslomässig kontakt med var mycket äldre än hon själv, ofta gamla människor som hade levt sitt liv och som vilade tryggt i sina minnen. Hon drogs till dem och tyckte om att arbeta till exempel som hemvårdare på lov, helger och eftermiddagar. På det sättet försörjde hon sig medan hon studerade vidare på högskolan. Hon var bra på att ta hand om sina pengar. Hon sparade och hon hade inga tonårskonsumtionsupphängningar. Hon köpte det hon ville ha och behövde, men inget överflöd. Hon kompromissade aldrig och jämförde sig aldrig med andra, så utifrån det sortiment som fanns försåg hon sig och slet på det gamla tills det tog slut och sedan köpte hon nytt.
Hon försökte ett tag att bo i studentkorridor med andra men upptäckte att då var hon mer ensam än när hon var ensam och dessutom fick hon slita hårt fysiskt för att ha det så fint omkring sig som hon ville. De andra respekterade inte det och det ställde till med konflikter i henne, och hon blev besviken och de andra blev besvärade. Hon förstod inte alls deras slarv och att de stod ut med att ha det rörigt och skräpigt omkring sig och de å sin sida förstod inte hennes ”pedanteri” som de kallade det, och därför flyttade hon till sitt eget så fort hon kunde.
Hon hade inte haft någon pojkvän eller varit förälskad i någon jämnårig, utan män och kvinnor var bara människor för henne och dem kunde man tycka olika om men de var inget särskilt i hennes känsloliv. I naturen kunde hon uppleva känslor, skönhet, färger, vinden, solen, allt, allt, allt, och det var helt annorlunda, men med människor fanns ingenting annat än att de ständigt ändrade sig och var svåra att förhålla sig till.
Så en dag blev hon uppvaktad av en man. Han var från en annan kultur och han var tjugo år äldre än hon, men han uppskattade henne som kvinna på ett annat sätt än någon gjort tidigare. Det väckte helt nya känslor, vädjade till helt andra sidor hos henne som hon tidigare inte hade varit medveten om.
Livet tog en annan vändning och hon fick sällskap i sin värld av någon som bara ville det hon ville och som gärna såg till att det blev på hennes sätt. Hon fick en känslomässig kick av ett helt nytt slag och i denna lycka levde hon under flera år. Då förstod hon att hon behövde använda allt hon lärt på högskolan till något som man kunde försörja sig på och då blev hon lärare. Hon hade lätt för att lära ut till andra utan att investera någon egen prestige i vad hennes elever lärde sig av hennes undervisning och hade ingen tanke på att hon skulle bli bedömd som lärare utifrån vad hennes elever kunde, eftersom hon visste att det inte var hon som lärde dem, utan de som lärde sig av det hon lärde ut.
Så bildade de en liten familj, denne man och hon. Efter något år fick de en son och då började problemen. Hon märkte direkt att sonen var mycket lik henne, och mannen kände sig utanför. Hon försökte ge honom kunskap men han hade sin egen bild av hur man fostrar barn och den gick inte ihop med hennes kommunikation och möte med sonen. Ständiga motsättningar uppstod.
Det gick bra när pappan var ensam med barnet och det gick bra när hon var ensam med barnet. Men när de var tillsammans med pojken blev det bråk mellan dem och då kom han i kläm. Så ville hon inte ha det och hon bestämde att de skulle separera. De kom överens om att ha pojken varsin vecka och flexa om någon behövde det. Då gick det mycket bättre.
De fortsatte att vara vänner och göra mycket roligt tillsammans men själva den känslomässiga delen som hon känt de första åren var borta. Han skaffade sig ingen ny partner och det gjorde inte hon heller utan de levde i ett särboförhållande och var mycket nöjda med det.
Pojken visade sig ha autism och vara oförmögen till möte och kommunikation i vanlig mening. Men precis som hon var han mycket intelligent och kunde därför till stor del kompensera sin autism.
Men när han kom i puberteten blev han mycket aggressiv och slog henne. Modern förstod ingenting. Han var inte aggressiv mot pappan, med honom var det helt annorlunda, då fungerade sonen till synes bra men var helt osjälvständig, och fadern förstod inte vitsen med att sonen skulle vara självständig.
Här började vår process.
”Tala om för mig varför han blir aggressiv mot mig, varför han slår mig. Jag har aldrig slagit honom eller varit hård mot honom, jag har förstått honom och när det blivit problem på hans dagis och i skolan har jag alltid sett till att han fått en assistent och blivit väl omhändertagen. När han har blivit arg eller rädd har jag fångat upp honom och hållit i honom kärleksfullt så att han inte kunnat göra illa, vare sig sig själv eller andra.
Nu är det som om han tittar på mig med helt andra ögon, han ser mig som dålig och han hatar mig och slänger saker på mig, och nu har det gått så långt att han till och med slår på mig fysiskt. Han är ganska storvuxen och han är stark så det gör faktiskt ont när han slår. Inte för att jag tror att han tänker slå ihjäl mig eller göra mig allvarligt illa, men det är som att han inte kan hejda sig.
Vad ska jag ta mig till? Jag står inte ut med att han slår mig. Emellanåt är han helt förtvivlad över detta. Då säger han att han älskar mig, att han uppskattar mig, att det inte finns någon bättre mamma på jorden än jag, men så kommer dessa ’anfall’ av hat och aggressivitet och då blir han rasande och ger sig på mig som om jag vore en slagpåse eller en känslolös docka. Jag har försökt be honom slå på madrasser och kuddar men det går inte, han ger sig på mig i alla fall. Vad ska jag ta mig till och varför blir han så här?”
Jag ska försöka svara dig även om det är svårt att förklara precis hur det är för honom.
Fram till hans pubertet har du och han varit i samklang, i harmoni. Du har förstått honom utifrån dina egna behov och du har kunnat hjälpa och lära honom att förstå det du förstår. Sedan har du hjälpt honom att bli förstådd på dagis och i skolan och det har fungerat bra. Var nöjd med det. Det kunde inte vara bättre än så.
Nu kommer en tid där han ska bli en könsvarelse. Han ska bli något annat än du. Han ska bli en pojke, en man, medan du är flicka, kvinna, och han ska gå sin egen väg. Han har ingen bild av det. Han blir bara förvirrad och rädd och eftersom han inte kan känna det och reagera adekvat konverterar han känslorna till aggressivitet.
Skälet till att han tar ut känslorna på dig är helt enkelt att han är tryggast med dig, och då går signalen inom honom att ladda ur rädslan, och eftersom han inte känner den känslan tar den sig uttryck i aggressivt beteende istället.
Det är inte bra för honom och inte för dig heller. Han har inget val. Han gör det som impulserna från autopiloten säger åt honom. Han handlar instinktivt som om han vore i livsfara. När han sedan upptäcker vad han gjort blir han förtvivlad och besviken och då blir han anklagande mot dig som om det vore du som skapade dessa känslor hos honom. Det är det inte, utan det är hans förtvivlan och förvirring som är orsaken.
Denna frigörelse är svår för vanliga pojkar och ännu svårare för din pojke som har autism och inte kan gå genom sina känslor för att förstå världen och verkligheten. Det är också svårt för dig att förstå eftersom du inte heller går genom dina känslor för att förstå utan går genom dina tankar.
Du behöver hjälp med hur du ska kunna stoppa honom så att han inte slår på dig, för det blir som en bumerang som kommer tillbaka och slår honom själv och det gör att han lätt kan bli uppgiven inför de starka krafter som härjar i honom.
Eftersom ni har en så fin kontakt och eftersom ni kan prata med varandra när han inte är i affekt, kan du berätta för honom att han har något som styr honom och att det inte är något farligt men att han behöver lära sig tänka ”ofarligt, ofarligt, ofarligt” inuti tills impulserna går över. Du kan också fråga honom hur han kan tänka sig att bli stoppad, om du ska be honom gå in på sitt rum och låsa om sig en stund, om han ska gå ut och promenera runt huset några varv. Lek med det hela och hitta tillsammans på olika strategier. Säg att det är en lek för då blir det mycket lättare och mer spännande, gissar jag.
Jag antar att du jämför dig med pappan och att du tänker att det är mycket bättre att vara som han. Det är det inte. Han är som han är men han blir ingen riktig förebild eftersom han håller honom så hårt att sonen inte får lov att utvecklas i sina känslor. Om pappan pratar med honom om vad det vill säga att vara man kan det självklart ändra sig så att han då kan förstå och vara stolt över sin mamma och skydda henne, istället för att attackera henne. Du kan väl prata med pappan om det och se om det går.
Stanna upp och tillåt dig att vara nöjd med ditt eget sätt att förstå din son och prata högt ”vid sidan” av honom om ditt sätt att tänka. Ungefär som om du pratade för dig själv utan att det är riktat till honom.
Vi höll kontakten med brev. Här är ett mejl från henne.
”Hej Iris. Nu skriver jag igen. Z var svår idag. Nästan slogs, hotade och skrek, och jag mår inte bra. Kanske är det mitt fel. Han hunsar i alla fall mig. Är otrevlig och retar upp sig på mig.
Jag blir själv så kränkt av det att jag idag kastade ett glas i vasken så att det gick sönder. Och gapade också till slut. Orkar ibland inte. Att bli illa behandlad av mitt eget barn. Men. Kanske är det mitt eget fel.
Jag är ju någon annanstans ibland, och kanske tjatig. Jag försöker och försöker. Men. Sedan är jag lite orolig. Det har gått så snabbt med C och han är så fin mot mig. Men. Jag har inte haft en riktig relation som är positiv på tretton år och jag har förmodligen bara varit kär en enda gång som ung. Och det blev en sorg. Nu plötsligt är jag väldigt förälskad. Och det känns väldigt ömsesidigt. Då blir jag rädd. Rädd att förlora det och att jag ska bli så rädd att det ska bli en självuppfyllande profetia. Det är så klassiskt för mig att förstöra allt.
Kanske för att jag tycker inuti mig att jag inte är värd lyckan. Jag har pratat med C, för han märker ju ändå ALLT som händer. Och han tröstar mig, och säger att han ju känner likadant ibland och att det inte är farligt. Jag är livrädd att såra honom. För jag älskar nog honom. Känns det som. För ett tag sedan sa han själv att han nog älskade mig. Och började då att gråta. För att han menade att han var livrädd att då förstöra allt. För att han var så rädd för tillståndet.
Han säger att det är vårt förflutna som spökar och förstör. Med känslor av att vi inte är värda något fint. Så det är nog likadant för honom. Han bär mig ibland. Symboliskt. Och jag honom. Och jag hoppas bara att vi orkar komma förbi rädslan. Och sedan hoppas jag att Z inte börjar slåss igen. För det känns nu som om det är på väg. Ville bara skriva till dig lite. Kram.”
Det är viktigt att man har någon att skriva av sig till. Hon vill inte ha svar. Hon vet vad jag skulle svara men för henne är det så att om hon får skriva om sina rädslor blir de inte så existentiella och rådande. Hon behöver kontakten med mig som en hjälp till självhjälp och det är mycket viktigt att hon är i den gemensamheten som det är att veta att någon läser och att någon hör av sig om det finns något alarmerande i hennes brev.
Våra vägar korsas någon gång varannan vecka och då kommer ofta urladdningar, och bilder av verkligheten kraschar och hon får utrymme för att göra nya bilder som stämmer bättre med verkligheten.
Hon är mycket tacksam för att hon har träffat denne man som förgyller hennes liv och låter henne förgylla hans. Sedan är hon glad för att sonen är nöjd med mannen och att de båda kan träffas när sonen inte är med.
Själv säger hon att hon genom sin son har fått så mycket spegling på sig själv och att hon nu vet att mycket av den fostran hon fick som liten var värdelös och skapade problem för henne som hon inte själv ägde. Över tid släcker hon ut det och återtar sin gamla förtrogenhetskunskap utifrån sin egen erfarenhet.
Hon har minst fem tuffa år framför sig med sin son tills han kommit igenom puberteten och hans liv formar sig på ett bra sätt.

Några ord om handledning

”… när du, Iris, inte håller i handledningen känns det som om det förekommer något annat i rummet än det vi gör när vi är i handledning. Vad är det?”
När jag kommer in i ett rum har jag på vägen dit sett till att jag är nöjd inom mig själv. Jag tänker: ”Jag har ett uppdrag och det har jag sagt ja till. Det är mitt och jag har inget bättre för mig så jag kan vara alldeles nöjd med det. Någon har bett mig använda min kapacitet för att de har nytta av den och det är ett privilegium för mig att få använda mina företräden, för då blir min kropp nöjd och jag gör nya erfarenheter.” Så är jag nöjd med det jag kommer att göra innan jag gör det och medan jag gör det, här och nu, tills det är över. Då går jag därifrån och håller kvar det som hänt tills jag lärt allt nytt som jag inte kunde tidigare. Då blir jag nöjd med resultatet, inte för att det är perfekt och det bästa, utan bara gott nog, och för att jag kunnat få ett korn av förändring i mig.
Under tiden jag är i denna situation märker jag ofta att jag mår helt bra, att jag mår bäst bland alla de församlade, och då tänker jag att jag har fått privilegiet att ta hand om atmosfären. Det är det jag kallar föräldring. Det betyder att jag ser var och en i rummet, inte så att jag förstår allt men jag är här och nu och närvarande i mötet, i intimiteten när jag möter var och en, och då kommer de andra också att känna sig sedda och förstådda. Det handlar egentligen om att jag förstår mig själv, mina behov, och ser till att jag är nöjd med dem, oavsett om de är tillfredsställda konkret eller ej.
Denna information finns runt mig och runt de andra i gruppen och då uppstår den yttre trygghet som gör den inre tryggheten möjlig och då kommer en massa behov inom de andra att ta en särskild form och då kan vi processa dem som fenomen. Det är det som är handledning i min tappning. När jag inte är där finns inte denna ordning med automatik utan det är någon annan som behöver bära den. Jag kallar det för att bära koden.
Om vi lyckas tänka om, förstå på ett annat sätt, ladda ur våra egna konflikter, kommer vi till det verkliga problemet och det är alltid påverkbart. Av oss själva eller och av den andre. Då kan vi stöta och blöta, vända och vrida och hitta lösningar som alla vinner på. Det är en möjlighet och den möjligheten är mitt största intresse i livet. Jag vet inget roligare än att tillsammans med människor som kört fast i något stå till förfogande och plocka ner information från atmosfären, omvandla den till språk, ställa fram den till den som frågar, och ge utrymme för omvärdering.
Jag kallar det primärt arbete och primärt tankearbete. Det betyder att det inte finns några teorier, metoder eller strategier för att få någon att ändra sig eller bli indoktrinerad av det jag säger. Det betyder att det inte bygger på någon dogm, någonting som är heligt och som man måste anpassa sig till. Allt det där är sekundärt för mig och faller under anpassningens ok och det vill jag inte odla.
För mig handlar det om att var och en tar bort det som är i vägen för att allt ska vara i rörelse och processbart inuti oss som människor, så att vi kan lösa upp det som fastnat i vårt sinne och få till en egen utveckling av förståelsen för fenomenet livet.

Att vara missbrukare och alla ger upp

Till ett missbrukskollektiv kommer de som inte klarar av öppenvård, som är unga, mellan sexton och arton år, och där samhället har en tro på att de kan komma ur sitt missbruk. De är värda att satsa på enligt de kriterier som samhället ställt upp.
I ett av dessa kollektiv handleder jag och där arbetar man efter den grundläggande kunskap jag har om hur vi naturligt fungerar, och, om det är satt ur spel, vad de personerna behöver för att kunna reparera sig och utvecklas till att bli välfungerande människor med en bra livskvalitet, så som vi själva skulle önska att våra barn och ungdomar blir omhändertagna när något har gått snett i deras liv.
Detta kollektiv har en mycket väl genomtänkt struktur som gäller utan villkor. Det betyder att de unga som kommer dit får lov att delta i rutiner och ritualer, med arbete, skola och fritid och att de så småningom själva ska leva denna kultur, bli bärare av den och därigenom komma till insikt om att det gör det möjligt för dem att få en yttre trygghet, som i sin tur ger dem möjlighet att vara i den inre tryggheten, där de kan mogna, växa, bryta dåliga mönster, reparera sig och bli välfungerande utan droger.
Det finns olika faser i detta arbete, och första året ligger fokus på att klienten ska bli drogfri och kunna upprätthålla drogfriheten när frestelsen finns närvarande hela tiden. Sedan kommer ett uppföljningsår i ”gamlinghus”, och det betyder att klienten får ett år till på sig att leva kollektivt men att denne blir mer och mer självständig genom utbildning eller arbete på dagarna, och stimulerande fritid och hushållsarbete som att laga mat, tvätta och städa, och tycka om det. Under den tiden kan klienten få ett provboende i egen lägenhet med uppföljning och successivt bli självgående för att senare leva ett hyggligt vanligt liv.
De flesta unga som kommer har en bristfällig social bakgrund och också ett missbruk sedan tretton-, fjortonårsåldern. Dels bär de med sig missbruk i familjen, dels har de dåliga erfarenheter av skola och myndigheter, dels har de mycket som inte utvecklats på grund av att drogmissbruket har stoppat den personliga utvecklingen, dels har de skador som blivit följden av drogerna. Allt detta gör att utgången är mycket oviss när det gäller om de ska kunna ta till sig det som erbjuds dem. Det går ofta mycket upp och ner under dessa två år, och därefter kan de behöva förlängning och stöd under lång tid.
Tidigare har det gått mycket bra att arbeta på detta sätt men tyvärr finns det numera hos myndigheterna en misstro mot det kommunikativa sätt som kollektivet arbetar på, och man vill ha beteendemodifikation i stället, och om det inte hjälper betraktas det som de ungas ansvar. Då får de skylla sig själva om de spårar ur och hamnar på psyket eller i fängelse eller tar en överdos eller tar sitt liv på annat sätt. Denna förändrade människosyn ställer till mycket skada och undergräver kollektivets möjligheter att få ett så bra resultat som möjligt.
Den stora skillnaden är att i KBT, kognitiv beteendeterapi, använder man belöningar och uteblivna belöningar (sanktioner) för att få en missbrukare att hellre vilja anpassa sig än fortsätta missbruka, och det fungerar för ett litet fåtal men de flesta är obehandlingsbara med den metoden.
Kollektivet bygger på yttre trygghet och ovillkorlighet, och det betyder att man stoppar, medvetandegör och släpper. Det håller man på med tills den unges kropp blir glad och han eller hon inser att det går att ändra sig.
När de unga kommer till kollektivet har jag ett introduktionssamtal med dem, för att jag ska förstå lite av vars och ens unika situation. Då kan jag spegla det med medlevarna (de som lever i kollektivet tillsammans med missbrukarna) så att de känner sig nöjda med det de tänker göra och nöjda medan de gör det, så att de inte ska behöva förvänta sig ett snabbt resultat för att känna sig säkra på att det de gör är bra.
För nio år sedan hade jag ett introduktionssamtal med Jonny. Han var knappt arton år och hade just blivit upplockad från drogmiljön. Medlevarna kunde inte få någon riktig kontakt med honom och var lite uppgivna och förvirrade. Han verkar vara klok och förståndig och ändå väldigt destruktiv. Han förstod inte instruktioner eller känslomässiga budskap och han visste inte hur man uppförde sig och ändå var han väldigt kompetent i vissa sammanhang. Han var lätt att tycka om men han undvek ofta umgänge med de andra. Han blev ofta förvirrad och fick ångest och han bröt mot alla rutiner och regler som fanns på stället. Det finns bara två huvudregler. Den ena är drogfrihet, och om man inte klarar det blir man utlyft och får bo på enskilt och bli ompysslad tills man kan komma tillbaka till huset. Den andra är att man ska leva i syskonrelationer till de andra unga och inte utveckla någon parrelation med sex, för då upphör den personliga utvecklingen och drogmissbruket går över i sexmissbruk istället för att släckas ut.
Dessa regler bröt han mot så fort han såg en möjlighet och det betydde ingenting för honom att han saboterade sin egen utveckling.
Att gå upp på morgonen, delta i frukosten och rutinerna, delta i gemenskapen och på samlingar och att vara i gemenskap på fritiden fungerade inte, vare sig med eller utan vuxna. När han väl steg upp och fick sig tilldelat ett arbete under dagen fungerade han utmärkt om han fick vara med en handledare eller jobba själv.
Om han jobbade med hästarna i stallet fastnade han där och kom inte till middagen eller till samlingen när det ringdes in. Hur mycket han än fick samtala om det ledde det inte till någon förbättring. Hans närvaro var helt godtycklig och hängde på om han just då var vid gott mod.
Första tiden räknar man med att detta inte fungerar men i hans fall skedde ingenting över tid och det var ett bekymmer. Han förstod inte vitsen, hade ingen känsla för värdet med att leva i gemensamheten.
När vi möttes första gången ville han inte prata med mig. Jag sa att han inte behövde det utan jag kunde prata så att han kunde få en uppfattning om vem jag var och vad jag gjorde på stället.
Han låg i sängen och jag satte mig på en stol intill. Han var vänd mot väggen, så jag såg bara en blekt kalufs med lång svart utväxt.
”Jonny, du har gjort en karriär som har fört dig hit, och din kropp vill något med det, den säger varning, varning, varning, det du håller på med leder dig åt helvete. Jag tror att du håller på att långsamt begå självmord för du har varit med om något som du inte står ut med att bearbeta och förstå.
Nu kommer jag att prata om livet och livets mening i att leva och värdet, ditt värde, det värde vi har genom att vi finns och lever, och jag kommer att berätta hur vi fungerar som människor och vad som händer när vi sätter det ur spel, speciellt med droger.
Det jag vet om dig är att du har befunnit dig i en drogmiljö i flera år utan att ha åkt fast och att du har stoppat i dig allt du fått tag på utan urskillning. Du har inte har någon bra självbevarelse, så det är mera tur än skicklighet att du har överlevt och inte blivit omhändertagen.
Det tyder på att du är smart även om du också är outvecklad och dessutom lider av någon form av chock som gör att du får en massa ångest. Du kanske inte vet det men din kropp är livrädd och du har ingen yttre trygghet så du känner inte den rädslan men den styr hela ditt liv och alla dina handlingar. Du vet inte vad trygghet är längre, den har du tappat kontakten med.”
Jag fortsatte att berätta för honom i en timme och sedan sa jag att jag gärna ville ha en träff till med honom där jag kunde få höra hans historia för att få en uppfattning om hur jag skulle kunna hjälpa honom att förstå sig själv.
I mellantiden bad jag om att få träffa hans kontaktpersoner och få veta lite mer om hans bakgrund. Det visade sig att det fanns ett par saker som jag förstod hade stor betydelse.
Han hade växt upp med en mor som var lågbegåvad och en bror som också var det. Hans pappa hade funnits med i bilden tills han var sex år men han hade mest jobbat och varit väldigt lite hemma. Mamman var mycket ordentlig, såg till att hemmet var städat, att det fanns mat, att barnen var hela och rena så att det inte fanns något att anmärka på. Familjen var mycket isolerad. De hade inget umgänge med andra och innan Jonny började skolan hade han i princip bara umgåtts med mamman och brodern. I denna mentalt lågstimulerande miljö hade han inte utvecklat sitt intellekt, så det mesta inom honom var tomt. Han hade också lagt sig till med en mängd beteenden som gjorde att han verkade obegåvad. Han väntade på att någon utanför honom skulle bestämma och ta hand om honom – en form av anpassning och passivitet och han var nöjd med det.
Han hjälpte sin mamma med mycket och på så sätt lärde han sig en del, men han var inte nyfiken, utforskade inte verkligheten, aktivt handlande och kreativitet, utan befann sig bara i den lilla värld han kände till och kunde orientera sig i.
När han började skolan förstod han ingenting. Han kunde inte umgås med andra, de var främmande för honom och han kände sig bara obehaglig och störd av alltsammans. Han fick genomgå flera tester och man konstaterade att han var normalbegåvad, kanske lite över till och med, men att han inte kunde förstå särskilt mycket av det som försiggick i skolan, vare sig på ett socialt, emotionellt eller mentalt plan. Denna diskrepans hade läraren svårt att hantera och bemöta, även om hon tyckte mycket om Jonny.
Han blev vän med en jämnårig som led av adhd, ett hoppande nervimpulssystem. Den pojken förstod sig inte heller på omgivningen men var full med idéer och gjorde allt tok som fanns. Det var roligt och Jonny kände sig glad och med i gemenskapen. Pojkarna började skolka tidigt och höll sig undan skolan, och så pågick det till och med sjätte klass. Då kom intresset för rökning, sniffning, sprit och droger.
Varken skolan eller hemmet kunde stoppa Jonny. Han gled undan, gled ut i missbrukskulturen, han testade allt och fastnade på allt. Som tur var fanns det då inte så mycket heroin/ morfin-preparat, så det blev mest amfetamin och liknande samt en mängd hasch och lite alkohol.
På något sätt var det alltid någon som tog hand om honom så att han inte upptäcktes av de sociala myndigheterna. Han lyckades hålla sig undan tills han var drygt sexton år, och då blev han omhändertagen, inte i första hand på grund av drogerna utan mera med hänvisning till hans oförmåga att ta hand om sig själv.
Efter den första träffen vi hade blev han övertalad att tillsammans med en av sina kontaktpersoner möta mig igen. Det var positivt och jag hade funderat mycket på honom eftersom han inte hade ett vanligt missbruksbeteende och inte heller någon annan störning som jag kunde förstå.
Han berättade då sin historia, och den sa mig att han var mycket outvecklad och omogen på alla plan. Jag förstod att han inte skulle kunna utvecklas tillräckligt under den tid han var på kollektivet.
Det var bra, suveränt bra, att han kommit till kollektivet men det skulle ta minst tio år för honom att få tillgång till och utveckla allt det som han skulle ha fått i en normal uppväxtmiljö.
Jag insåg att jag behövde jag ta honom under mina vingars beskydd om han skulle ha en chans. Det var inget svårt val, jag tyckte mycket om honom och skrev upp på min lista att honom skulle jag få mycket att göra med om han skulle klara sig, och jag bestämde mig för att jag så långt jag hade en möjlighet skulle hjälpa honom.
Varje gång jag kom till kollektivet tillbringade jag en längre tid tillsammans med honom och jag var med honom under flera urlyftningar efter återfall. Jag plockade ur honom ur tomheten och meningslösheten och såg till att han fick den yttre trygghet som gjorde att han kunde vara i den inre tryggheten. Jag visste att dessa upplevelser skulle väcka nyfikenhet och längtan efter mera och det var vad som behövdes för att han skulle bli motiverad att säga ja till mina erbjudanden.
Han sa ofta att han inte förstod de ord jag sa men att det gjorde så gott inom honom att umgås med mig. Han fick också följa med mig hem och vara med mig en eller annan vecka för att bara vara i min atmosfär och under många timmar lyssna till allt jag pratade om, fortfarande utan att han tyckte att han förstod vad jag sa. Det var till en del som när man berättar sagor för barn, de får med sig essensen och gillar att lyssna men de förstår egentligen inte vad det dynamiska innehållet är.
Jag förklarade i handledningen för medlevarna att han var ett specialfall, att han i grunden var hel och oförstörd men mycket outvecklad och felkodad, både hemifrån och i skolan och speciellt av sin kamrat med adhd. Att han sedan hade förhindrats i sin utveckling och reparation under hela tonårstiden gjorde att han var i en helt annan utvecklingsström än de övriga. Han hade utvecklat ett starkt beroende som han hade små möjligheter att själv kunna stå emot, om inte någon fanns i hans närhet och satte igång varningssignalen.
Jag pratade också mycket om vad som var outvecklat hos honom och vad man kunde förvänta sig att han inte kunde och varför man inte kunde jämföra honom med de andra. Det uppstod många frågetecken och många känslor kring att han fick särbehandling och extra uppmärksamhet som de andra också skulle behöva.
Det är sant att de andra också skulle ha mått bra av en sådan särbehandling men de behövde det inte, de hade en chans ändå och de behövde helt andra saker än han. Det blev en lång process att utreda just detta kring rättvisa och jämlikhet.
Jonny hade också något posttraumatiskt som stoppade honom och ett förbud mot att vara glad och må bra. Denna outvecklade kommunikationsförmåga och bristande socialitet, hans egensinne och språk som kunde vara träffande och uppfattas som ofint och elakt, gjorde att andra lätt blev frustrerade och irriterade, uppgivna och aggressiva mot honom, men också att många kände av hans bristande utveckling och tyckte om honom och tyckte synd om honom. Därför fick han mycket omsorg.
Före jul skulle jag åka till min dotter i Kanada för att fira helgen och hennes födelsedag. Jag skulle vara där i tre veckor. Just då bröt Jonny ihop i en fruktansvärd svart ångest och var nära ett återfall. På kollektivet var man så vanmäktig och uppgiven att jag insåg att han inte skulle ha en chans att motstå frestelsen att återfalla i missbruk och det var det sämsta som kunde hända just då.
Jag erbjöd mig att ta med honom till Kanada, och min dotter godkände det. Han hade ingen vilja men han visste att han kunde vara med mig, och för honom kändes det som det minst onda. Han gav mig mandat att välja åt honom och det gjorde jag. Han bara följde med, viljelöst.
Under resan, tretton timmar plus ett par timmars mellanlandning, pratade jag i stort sett hela tiden. Jag höll honom i kontakt, jag föräldrade honom, jag tog hand om det yttre så att det var tryggt och så att det inte fanns några laddningar i atmosfären. Jag bad honom hålla fokus inuti sig och berätta för mig hur det såg ut, hur det var, vilka känslor han kände, vilka tankar som for inom honom, vilka tvång och reaktioner han kände av, vilka impulser som ville styra honom. Paniken låg på lur hela tiden och han var på gränsen till psykosgenombrott, men jag höll honom kvar i förnuftet och såg till att inga okontrollerade impulser fick utrymme att ta överhanden.
Det var ett konststycke att inte skrämma honom till avstängdhet och inte låta vansinnet ockupera hans medvetande. Denna balansgång ägnade jag mig åt och försökte hålla honom i gemensamhet och att väcka ett uns av hopp i hans kropp.
Sakta, sakta, sakta dämpades ångesten till en nivå som var uthärdlig för honom. Han fick höra om en mängd fenomen och berättelser som han inte behövde engagera sig i eller svara på eller ens tro på, utan bara ta emot som en våg av uppmärksamhet och värme omkring sig. Någon hade fokus på honom, var där, hade all tid i världen och bara sällskapade med hans varande, hans kropp, så att han slapp att känna krav, förväntningar, önskningar eller något utifrån som drog honom in i hans problem. Jag pratade ner honom i en avslappning där han inte somnade utan var i kontakt med mig, och vi tittade på film tillsammans och jag hade kontakt med honom från sidan så att alla upplevelser var gemensamma, för att inte hans okontrollerade impulser skulle ta över.
När vi kom fram var han helt slut men också helt lugn, vilande i sig själv, och han sov flera dygn och var bara uppe och åt lite emellanåt. Jag kontrollerade att han var intakt och inte i ett splittrat psykiskt tillstånd och jag såg till att han fick i sig vitaminer och andra näringsämnen som stärkte hans fysiska motståndskraft.
Under tiden pratade jag med min dotter och på nätterna satt de två uppe och tittade på film och lyssnade på musik och pratade medan jag sov min skönhetssömn, i djup trygghet om att han var väl omhändertagen.
Sedan upptäckte han och min dotter att de hade mycket gemensamt. De hade samma musiksmak, de gillade samma slags filmer, de ville göra samma saker gärna i varandras sällskap utan att behöva vara sociala. Hon upplevde att hon fick en son att ta hand om och han upplevde att han fick en vuxen person som han kunde umgås med och uppskatta som en jämlike.
De tre veckorna gick mycket fort och Jonny blev mer och mer ljus och glad och tyckte om att vara i vårt sällskap och speciellt i min dotters, men när det närmade sig hemresan fick han ångest igen. Efter att vi hade processat mycket kläckte han till slut ur sig att det handlade om att han inte ville åka hem. Det var så förbjudet och så ångestfyllt att ens tänka tanken och sätta ord på den att han nästan inte stod ut med att inte bli psykotisk av det.
Efter en antal olika förhandlingar fick kollektivet tillstånd att låta honom stanna, och han var kvar i Kanada flera månader. När han kom tillbaka kunde han på ett helt nytt sätt tillgodogöra sig det som kollektivet erbjöd. Jag lovade honom att om han lärde sig allt han kunde under tiden på kollektivet skulle jag ombesörja att han sedan fick fortsätta att bo med min dotter, och/eller med mig, tills han var i stånd att leva sitt eget liv drogfritt och med hög livskvalitet. Jag sa att om det behövdes fick han stanna hos mig så länge jag levde.
Det nappade han på och det använde han som riktning, att inte behöva vara ansvarig och därmed bli fri och kunna välja för sig själv gjorde att han kunde stanna kvar i sin egen utveckling och ta all den tid på sig han behövde. Sakta men säkert kunde han stanna kvar i sin tomhet utan att dra i väg in i psykos och inte heller gå undan sin ångest utan befinna sig mitt i ångesten och gå tvärs igenom den och nå de känslor som behövde laddas ur.
Under samtalen med mig hittade han till slut fram till det minne som styrt honom ända sedan det traumatiska ögonblick då han bedövades i sitt inre.
Redan som barn hade han haft på känn att allt inte var som det skulle med hans mamma. Hon kunde inte räkna pengar, hon kunde inte prata med lärare eller läkare eller grannar på ett vanligt sätt. Men samtidig var hon ju så ordentlig, alltid god mat, hela rena kläder. I det yttre syntes inga tecken på att något skulle vara fel men ändå ringde det en massa klockor inom honom. Hans tankar gick till honom själv. Andra barn kunde ”föra sig”, och de skrattade åt saker som han inte förstod. Och de kunde vara smarta och ljuga så att de inte blev straffade i skolan och det kunde inte han. Engelska kunde han lära sig från tv-filmer men matte var för abstrakt. Han hade ständigt en känsla av underläge och att han var utlämnad åt något som bara förvirrade honom.
Så en dag när han var tolv år gammal kom en släkting till hans pappa på besök. Han var ursinnig, för mamman hade köpt en teve samtidigt som hon inte hade betalt hyran och inte hade pengar till mat. Han sa massor av fula saker till henne och till slut skrek han att hon var ”efterbliven”.
Chocken vid detta avslöjande drev honom på flykt undan den hemska sanningen att hans mamma var lågt begåvad och att han själv kom till korta i skolan och bland kamraterna, och den skrämde honom in i tomheten och mörkret i hans inre.
Där hade han levt sedan dess. Händelsen med släktingen var tidvis förträngd, men ibland dök minnet upp och då bagatelliserade han det så att varken han själv eller någon annan han berättade om den för förstod dess stora betydelse.
Autopiloten styrde honom och de enda gångerna han kände frid var när han var bedövad av droger. Den hade fört honom in i den återvändsgränd han befunnit sig i under hela sin uppväxt.
Han snurrade runt i en massa destruktiva tankar som ville styra honom mot undergång och som han inte kunde stå emot, och därför blev drogerna både en självmedicinering, att inte följa alla styrande tvång mot destruktivitet, och en kick, en känsla av att vara uppåt och glad även om han inte kände någon glädje på djupet.
Först när han träffade mig och fick hjälp med kontexten, så att han fick en referens varifrån han kunde tolka sin familjesituation utifrån, förstod han den verkliga innebörden av att hans mamma var utvecklingsstörd medan han själv inte var det.
Ända sedan denna händelse hade han känt ett äckel inför henne, för att hon inte respekterade hans gränser och hans integritet, utan känslomässigt hade letat sig in i honom och fått honom att vara den vuxne. Han hade upplevt det som ett övergrepp och det var en av orsakerna till att han inte ville gå hem utan höll sig kvar i missbrukarmiljön.
Genom det här var prognosen för hans del väldigt dålig. Det var en ytterst liten chans att han skulle kunna ta sig ur detta, och det har varit en lång och hård kamp för honom att trots allt stå kvar och ta emot den hjälp han har fått.
Han är på rätt sida idag men han har mycket kvar att utveckla och för det behöver han förståelse och skydd runt sig för att kunna komma vidare och inte minst behöver han få förståelse för sig själv.
Det första är att försonas med att man har ett missbruk, att man lever som missbrukare, att man är gift med drogen och att den styr ens handlande. Att man, utan att man i förväg vet det, lägger upp för ett återfall, att man planerar något och att detta beroende ändå lurar iväg en in i en situation som blir så frestande att det slår ut motståndet. Plötsligt befinner man sig i ett drogmissbruk igen. Att stå ut med de sanningar som man då serveras, både från sig själv och från sin omgivning, det är svårt.
Då gäller det att inte hamna i självförakt och självbestraffning, så starka krafter kräver mycket gemenskap och skydd utifrån för att man ska kunna motstå dem. Allt tal från myndigheternas sida om att det handlar om ett val och att man är kapabel att avstå är ett hån mot någon som Jonny som sitter fast i ett missbruk.
Jag förstår hur utsatt man är då och min uppgift är att få en missbrukare att våga erkänna det inför sig själv och inte ljuga för sig själv och tro att han har en sådan karaktär att det inte finns någon risk för återfall.
Det gäller också att försonas med att det handlar om hundra procent drogfrihet, och att det inte ens går att ta en enda öl eller ett litet glas vin utan att dra igång hela karusellen ett varv till, och det är en outhärdlig tanke. Att inte göra sig själv den otjänsten kräver mycket stöd.
Detta inre tvång att missbruka lurar först och främst missbrukaren och sedan alla i omgivningen som står personen nära, även arbetsgivare, läkare och andra. Jonny ville inte på något sätt luras eller ljuga eller manipulera medvetet, utan det är beroendet som styr och genererar massor av smarta sätt att återfalla. Också besvikelsen på en själv och alla som låter sig luras är hemsk och en del av själva missbruket. Det bekräftar att man är värdelös och en dålig och ond människa, och då spelar det ingen roll hur man lever.
Det är svårt att lura mig eftersom jag inte är känslomässigt involverad i andra människor. Jag ser vad som händer och får klart för mig hur de undermedvetna impulserna styrs av beroendet. Jag lägger korten på bordet och avslöjar vad som håller på att ske och hur det hela kommer att sluta. Då är det svårt för en som Jonny att fullfölja de dolda strategierna. Det är både ilska och lättnad som han då behöver ladda ur, morra och skratta samtidigt, och få föräldring för att inte bli avstängd.
Dessutom finns en mängd ångest och ett stort motstånd mot den bot och läkning som håller på att ske. När det finns ett förbud mot att vara nöjd och tillfreds och att vara fri, och samtidigt en djup längtan efter det, då blir det svårt. Och det blir också svårt när Jonnys posttraumatiska stress klickar in och behöver få form, behöver bli kopplad till det eller de minnen som utlöser den, och få bilder av vad som hänt inuti av det som skedde i verkligheten. Det är den typen av primära arbeten som han då behöver för att orientera sig och bli fri från det som står i vägen för hans utveckling.
Under hela tiden har vi också arbetat med att känslomässigt koppla ihop alla upplevelser som han fick som barn och som inte blev utvecklade på grund av att den intelligensnivå som han själv hade inte fanns i kommunikationen med modern. Just detta att vi som människor behöver fem till tio välfungerande människor för att få möjlighet att präglas av alternativ och tillgång till vår egen kapacitet. När de inte finns förblir vi outvecklade. Det går att utvecklas senare men det hänger på att vi blir förstådda och får hjälp att förstå.
Under hela tiden har Jonny haft den tryggheten att han inte har blivit utställd i den hårda sekundära verkligheten utan har kunnat stanna i det som för honom har varit hans primära ”hemma” tills han själv vågade ta sig över tröskeln och nyfikenheten och tryggheten drev honom att verkligen prova.
Med mycket support och speglingar har han under den senaste tiden sakta börjat lita på sin egen kapacitet och kunnat vara så självständig att han känt frihet och kunnat välja utan att drabbas av den ångest som tidigare slagit ut honom under långa perioder.
Idag vet han att han kan stå kvar i svåra situationer utan att backa, att han kan använda sin surt förvärvade erfarenhet till att hjälpa andra, att han kan jobba fysiskt hårt och njuta av det istället för att anpassa sig och lida. Han vet vad han behöver göra för att släcka ut ångesten, och när han luras av sina gamla tvång från beroendet kan han se på det som ett olycksfall och börja om från början.
Idag klarar han att ha en mogen parrelation och han har en riktning mot framtiden mot att leva i en bygemenskap och ta hand om andra som behöver det och därmed få de pengar han behöver för att leva det goda primära liv som han kommit att uppskatta så mycket. Att få leva på landet, att vara omgiven av allt som växer och av djur som ger föda, att odla och använda det naturen ger och också använda den klokskap som han fått genom sitt liv. Just detta att det som är ens värsta belastning, som gör att det nästan inte finns någon chans att det ska gå bra i livet, kan bli ens främsta tillgång och komma andra till del, det är en stor källa till glädje för Jonny idag.

Emma, Mallas vårdgivare

Jag handleder en grupp som har hand om en person som vi kan kalla för Malla, en ung kvinna med behov av hjälp dygnet runt. Tre personer turas om att ta hand om henne. Var och en är tillsammans med henne mellan ett och två dygn.
En av medarbetarna, Emma, beskriver sin situation och får vägledning i hur hon kan lösa sina egna konflikter som dyker upp i relationen till vårdtagaren.
Emma: ”Jag märker att jag blir spänd och det känns obehagligt att vara med Malla ju mer jag är med henne. Det är som om hon äter upp mig, som om hon kryper innanför huden på mig, och dessutom slår hon till mig rätt som det är, helt oberäkneligt, helt oväntat, utan minsta anledning. Visst, ibland kan jag väl märka att jag inte är på bästa humör och då kan jag förstå det, men ofta finns det ingen orsak och ändå nitar hon mig. Det skrämmer mig. Hur ska jag komma över min rädsla? Jag gillar henne men det blir svårare och svårare.”
Iris: ”Det jag kan märka är att Malla har ett stort behov av att vara i gemenskap, ett stort behov av intimitet och samtidigt är det svårt för henne. När hon får kontakt, som med dig, löser det ut glädje i kroppen och den känner hon inte. Hon är inte kopplad till sina känslor så att hon kan reagera med att bli glad, slå ut med armarna, krama om dig, skratta och tala om att hon tycker om dig. Hon kan inte vara i ömsesidighet. Det gör att hon känner det som en avvisning, även om hon inte kan uttrycka det. Det hon känner och reagerar på är inre smärta, för det är så smärtsamt att ha behov, önska att få intimitet och ömsesidig gemenskap, och inte kunna få det. Hon kan inte förstå att det är hon som avvisar dig, att det är hon som inte kan ta in dig och tillfredsställa sitt behov. För henne blir det bara kaos, smärta, förvirring och kramp i hela kroppen.
Då vaknar autopiloten. Och det innebär att hon reagerar relevant på sin situation så som hon själv uppfattar den. Smärtan inom henne ger henne en impuls att slå till dig. Varje gång denna avsaknad av intimitet uppstår, och det gör den varje gång du kommer i närheten, dyker reflexen att slå till dig sporadiskt upp, och det är då hon slår. Det syns inte utanpå så för dig sker det omotiverat men för henne är det just detta behov av intimitet som är den utlösande faktorn.
Andra väcker inte denna känsla av längtan hos henne och därför reagerar hon inte på samma sätt mot dem. För dem ser det ut som om hon fungerar mycket bättre med dem än med dig, men i själva verket är det tvärtom. Med dig är hon närmare dessa ögonblicksögonblick som är så viktiga i en funktionshindrad människas liv än med någon annan, så se det som en verkligt stor kvalitet för Malla att hon har denna relation till dig.”
E: ”Det är svårt att förstå och dessutom, de andra förstår det inte heller. Både de och jag tror att det är något fel på mig eftersom hon blir så rabiat elak mot mig. Jag kan inte ta in det du säger, det går inte att fatta att någon kan reagera så.”
I: ”Hur är det med er andra, kan ni förstå att det kan vara så som jag säger? Går det att begripa att man kan reagera så bakvänt att man slår i stället för att kramas när man blir riktigt glad?”
”Ja, jag kan förstå det. När min lillebror var liten var han så blyg och inåtvänd att han alltid drog sig undan, men vid ett par tillfällen blev han så jätteglad i ett annat barn att han gav sig på och slog och bet honom. De vuxna blev förskräckta och drog bort honom, grälade och straffade honom, men jag smet in till honom och frågade varför han gjorde så och då svarade han: ’Jag blev så glad så det gick inte att stoppa.’
Hela mitt liv har jag tänkt på detta men aldrig fått någon förklaring. Jag trodde att han bara hittade på det för att ha något att säga, men det var antagligen samma mekanism fast han inte är ett dugg autistisk.”
I: ”Det är ett bra exempel. Så kan det vara, och det finns mycket våld som just handlar om detta. När människor trasslar in sig i en symbios och tror att de ska kunna få tillfredsställelse utifrån, tror att den andre ska kunna tillfredsställa dem, blir det så smärtsamt och hotfullt att autopiloten tar över och våldet är ett faktum.
Det försvarar inte våld, vi är ansvariga för våra handlingar, men det kan förklara vad som händer i kroppen. När vi är välfungerande kan vi lösa det så att det inte händer, men när det handlar om Malla kan hon inte lösa det för hon har inte de redskap, den medvetenhetsutveckling, som är nödvändig för att klokhet ska dämpa autopiloten.
Malla söker symbios med dig. Inte det vanliga trasslet som beror på ett majoritetsmissförstånd som i ett vanligt parförhållande eller ett förälder–barn-förhållande, utan en läkningssymbios. När man av något skäl inte har jordats, fått tillgång till en fungerade verklighetsuppfattning, då behöver man göra det genom någon annan. Du är en person som hon blir trygg med inuti sig, som hon får den lilla känslan för, ett hopp om att kunna få denna verklighetsförankring. Det är inte säkert att det är möjligt för henne men det hoppet väcks.
Det är outhärdligt smärtsamt för henne, det skapar kaos i den lilla förankring hon har och ofta leder det tillståndet till att en person regredierar, går tillbaka i sin utveckling och uppför sig som ett spädbarn. Med människor med autism kan man ofta se att spädbarnsreflexerna, de som ska vara utsläckta vid fyraårsåldern, kommer tillbaka eller att de aldrig har försvunnit.
Det ser ut som om hon förlorar de landvinningar hon gjort i sitt beteende. Så är det inte, men när denna reaktion uppstår har hon inte tillgång till dem. Det hon utvecklat finns kvar och det kommer tillbaka när hon är tillsammans med de andra medlevarna men just nu inte med dig.”
E: ”Jag vet ändå inte hur jag ska göra med detta. Det är bra att förstå det du säger, att det är för att hon har fäst sig särskilt vid mig, men det gör det inte lättare i arbetet. Jag är också glad att få lägga detta på bordet för jag har länge tänkt att jag är misslyckad och borde sluta, men jag trivs så himla bra och jag gillar alla våra vårdtagare och att arbeta med er i detta team. Jag har aldrig trivts så bra på något tidigare jobb och jag känner mig helt förtvivlad över detta.”
(Hon börjar gråta. Någon lägger handen på hennes rygg och de andra förklarar att de nu förstår hur hon har det och att de ska stödja henne så mycket de kan. De kommer fram till att när det uppstår svåra situationer ska någon annan gå in och avbryta och distrahera Malla, ta med henne på något annat så att Emma blir fri för en stund, kan gå undan, göra något annat. Flera kommer med frågor om hur Emma vill ha det i olika situationer, vad som hjälper henne, och hon berättar om olika situationer och talar om vad som har fungerat och andra situationer där det inte fungerat. Denna process pågår i någon timme och det kommer en och annan fråga till mig som jag speglar, men det mesta löser de själva under processens gång.)
I: ”Hur känns det nu för dig, Emma? Har du kvar din konflikt eller har det ändrat sig på insidan hos dig? Om något finns kvar fortsätter vi. Ta en minut på dig, flytta in i dig själv, leta dig igenom ditt inre. Du får gärna blunda om du vill. Du är här i rummet med dina arbetskamrater som har samma information som du just nu, så känn efter, tänk efter hur är det för dig nu.”
E: ”Lättnad och smärtsamt. Det kommer gråt i vågor inuti mig. Jag har gått med denna spänning så länge att det blir tomt när den nu försvinner. Det är så skönt att jag har kunnat prata om detta för det har tyngt mig så, ända ner i något svart inom mig själv. Jag har känt mig så misslyckad för detta.
Vad gör jag med Malla? Vad ska jag göra åt att hon blir så glad i mig och att hon vill ha denna symbios? Jag vet ju vad det är, det har du berättat tidigare, men jag kan inte, vill inte, vara hennes symbiospartner och vara med henne 24 timmar om dygnet under en lång tid, kanske hela hennes eller mitt liv? Hur gör jag i det dagliga arbetet för att inte utlösa detta, eller åtminstone hantera mig själv i sådana situationer?”
I: ”Det första är det vi gör nu, att bli medvetna om att Malla har kopplat ihop sig med dig och fått detta hopp och denna längtan efter symbios. Bara den medvetenheten ändrar atmosfären runt dig och i rummet och det påverkar Malla. Ibland räcker det för att hon ska få detta sug så starkt att det blir ett begär som ger en impuls till autopiloten.
Sedan får du använda din talang för att vara vaksam och medveten. Du får hålla en viss distans, leka med henne, gärna primära lekar, men ha dina egna problem och känslor på insidan så att de inte finns i atmosfären att nappa tag i för henne. Om du är i den minsta obalans kommer hon att sätta igång för då finns det en öppning att nå dina känslor. Är du med?”
E: ”Vad menar du med primära lekar?”
I: ”Leka tittut, brottas i sängen, bli jagad, gömma dig och låta henne leta. När barn är små leker de på detta sätt, det bara uppstår, pågår och slutar, utan mening och mål, utan regler som man ska förhålla sig till, bara små regler som gör att själva leken blir spännande, rafflande och rolig. Det finns inget resultat, det är bara något man sysslar med för att det lämpar sig. Med Malla lämpar det sig så fort du märker att hon är på gång att klistra sig in i dig.
Du kan hitta på själv hur du ska kunna leka in henne i duschen eller leka på henne kläder eller vid maten. Om alla vet att detta är för att hon inte ska regrediera i symbiosmöjlighet så tror jag att alla kan tolerera det som undantaget som bekräftar regeln.”
De andra skrattar och tycker att det är ett udda förslag men efter en stund är alla med på det och de säger att om det uppstår problem med det så får de ta det efter hand och vid nästa handledning.
E: ”Ha mina egna problem och känslor på insidan? Hur ska det gå till? Jag som är en känslomänniska, jag som ofta reagerar med känslor och lätt blir satt ur spel av olika saker, ibland från insidan hos mig själv och ibland av vad någon säger eller gör, hur ska jag kunna ha det på insidan, hjälp mig!!!”
I: ”Se det också som en lek fast med dig själv. Om du är medveten om att det är det som utlöser Mallas symbiossug kan du kanske ibland lyckas med att inte släppa ut allt i atmosfären runt dig. Om du misslyckas gör det inget, då är det som det är nu. Och det kan också bli så att Malla hittar nya, mer sofistikerade sätt att få igång symbiosreaktionerna hos sig själv. Om det är som nu kommer du att upptäcka att varken du eller hon dör av det och då får det vara som det är. Då får man vänja sig och då får det mindre och mindre betydelse och det släcker ofta ut destruktiva beteenden.
Släpp illusionen om att det någonsin kan vara enkelt och bekvämt att umgås med autistiska personer. De ändrar sig ofta inte förrän du har löst alla dina egna problem. Som min far brukade säga om mig: ’Om hon inte gör någon annan nytta i livet tvingar hon i varje fall sin omgivning att lösa sina problem och det är väl inte så illa.’”
Allmän munterhet bryter ut och vi avslutar med att Emma säger att hon är nöjd för tillfället.

Ett svårt fall

En flicka, vi kan kalla henne Tina, kom till Hagastiftelsen och ansökte om hjälp. Hon hade varit på många ställen innan och detta var den sista utposten innan hon skulle ge upp.
Tina var arton år med långt tjockt hår i en kraftig fläta. Hon var mjuk och närvarande och hade en fantastisk språkförmåga. Det var lätt att luras att tro att hon inte hade några problem och hon vände ofta på det hela så att den hon pratade med berättade hela sin livshistoria för henne, istället för att lyssna med medkänsla på hur Tina själv hade det.
Tina hade redan som liten varit annorlunda. Hon blev överbelastad från första klass i skolan. Allt som hennes kamrater kände sögs upp inom henne, som om hon var en svamp och blandade sig så att hon trodde att det var hennes egna känslor. Men de stämde inte och hörde inte hemma någonstans i hennes liv. Det blev ofta förvirrande och hon fick alla sorters symptom i kroppen. Huvudvärk, svindel och illamående, synförändringar, hörselförändringar, ont i magen och mycket, mycket mera.
När mamman ville att hon skulle lära sig något och göra något vardagligt som var kontrollerbart gick inte det. Det slutade ständigt med att mamman fick utbrott och huvudvärk och fick gå och lägga sig. Hon ringde då efter pappan som fick åka från jobbet och ta sig an Tina. Han försökte få fram vad det var som hade hänt men Tina visste inte att det hänt något annat än att mamma fått ont i huvudet.
Mamman klagade för pappan och pappan tog Tinas parti. Det blev en evig kamp mellan dem och på så sätt kunde Tina styra sitt eget liv hela tiden. Hon var fruktansvärt ensam och isolerad i sig själv, och oförstådd. Ingen fick riktigt kontakt med henne eftersom hon hela tiden redan hade uppfattat helheten medan de andra inte hade mer än en liten skärva av den. Hon fattade inte att de inte förstod detsamma som hon, så hon betedde sig som om de också hade ”all” information, och det ledde till att de vuxna dansade efter hennes pipa.
Tina berättade att det inuti henne var så märkligt. Å ena sidan var det tomt, intigt, stillastående och mörkt som på natten, och samtidigt, å andra sidan, var det fullt av liv, bråk, trassel, röster, rörelser, bilder, tyckande, värderingar, demoner och änglar och allt, allt som inte ens sagorna täcker, och det konstiga var att det var på båda sätten samtidigt, och det gjorde att hon kände sig maktlös och prisgiven åt allt detta.
Hon märkte att hon var obarmhärtigt närvarande här och nu och visste precis hur den vanliga verkligheten fungerade. Det fanns ingen oklarhet eller förvirring i det. Hon uppfattade allt kristallklart, och samtidigt fick hon en massa stereotypa beteenden, upphängningar, flyktreaktioner, självskadebeteenden och annat som inte stämmer med någon som har en relevant uppfattning om verkligheten. Hon fick inte ihop vad andra människor sa om vad de uppfattade och hon fick inte till någon förklaring så att någon annan kunde förstå.
I hennes klass gick en jämnårig flicka som bodde ensam med sin mamma och de var mycket fattiga. Mamman hade reumatism och var utbränd och heltidssjukskriven. Flickan var mycket tillbakadragen och blyg. Hon gillade Tina. Hon älskade att vara i närheten av Tina för, som hon sa, det hände alltid något med dem som fanns runt Tina.
Den flickan frågade om Tina inte ville bo över hos dem eller bo hos dem under veckorna eftersom det var gångavstånd till skolan och de kunde ha sällskap. Tina blev jätteglad. Äntligen någon som tålde henne och äntligen en kamrat. Tina insåg ju att denna flicka inte på något sätt matchade henne intelligensmässigt, men hon var snäll och rar och hade lätt för att skratta tillsammans med Tina.
Det gick bra ett par veckor men sedan stod flickans mamma inte ut med att ha Tina där, och då skulle hon flytta hem igen men då sa hennes egen mamma nej. Hon tyckte att det hade varit så skönt att vara av med Tina att hon ville att hon skulle fortsätta bo borta under veckorna. Mamman motiverade det med att Tina behövde komma hemifrån och skapa sitt eget hem.
Tina fick ett rum i en studentkorridor, men en kort tid efteråt flyttade alla de andra och då blev hon ensam där. Efter ytterligare några veckor blev hon så deprimerad att hon försökte ta sitt liv, blev inlagd på psykakuten och fick medicin.
Under hela sin uppväxt fick hon alltid som hon ville. Det var inte det hon ville, att få som hon ville, men hon såg inget alternativ på grund av sitt dåliga skyddsfilter. Antingen fick hon mammans stöd eller också pappans stöd, eller så blev hon sjuk, hysterisk eller avstängd eller rymde. Familjen kände sig mer och mer hotad av att inte kunna uppfylla hennes önskningar och själv fick hon mer och mer ångest av att inte få något sunt motstånd.
Hennes tre äldre systrar hade flyttat hemifrån så fort de kunde, för de hade inte stått ut med föräldrarnas sätt att styras av Tina och de ständiga motsättningarna mellan föräldrarna. Ingen kom längre och hälsade på och grannarna tog avstånd från familjen, för de blev annars involverade och tvingades att ta ställning och det kunde de inte.
Det fanns inget fysiskt fel på Tina som hon kunde få hjälp och stöd med. Det fanns inget psykiskt fel på henne så hon kunde inte få ett stödboende. Hon var inte lågbegåvad och mentalt utvecklingsstörd heller. Hon passade inte in i någon kategori.
Hon genomgick en neurologisk utredning men den gav inga klara besked om att hon skulle ha ett kommunikativt funktionshinder eller en bokstavsdiagnos av något slag.
Till slut föreslog pappan Tina att hon skulle genomgå ytterligare en neurologisk utredning.
Då startade en svårartad process. Tina kunde inte finna sig i att bli testad på vanligt vis. Det var för sårande att svara på de frågor som psykologer och andra ställde till henne. Hon kände sig kränkt, som om hon var dum i huvudet och inte var normal och det kunde hon inte tåla. Hennes reaktioner var helt relevanta eftersom det inte var det som var problemet. Hon satte själv ord på sitt problem: ”Vad är det för fel på mig eftersom ingen står ut med mig? Vad är det för fel på mig som gör att jag inte hittar en enda man som kan bli intresserad av mig och uppskatta mig och vilja leva med mig? Vad är det för fel som gör att ingen vill ha mig anställd på en arbetsplats med andra personer eftersom de slutar? Och det hjälper inte hur duktig jag än är. Ge mig en diagnos som säger något om det verkliga felet, inte bara om allt annat som ni godtyckligt gissar att jag har fel på.”
Under ett år malde denna process på och sedan kom ett resultat som sa att Tina ändå hade någon form av kommunikationsfunktionshinder, någon form av autism eller Aspergers syndrom. Hon visade tecken på add också och bipolär personlighetsstörning. Varken hon eller pappan visste om de skulle skratta eller gråta för detta hade ingenting med problemet att göra.
Hon var inte så dålig att man ville lägga in henne men hon skulle behöva ett skyddat boende. Efter ytterligare ett år fick man till ett LSS, lagen om särskilt stöd, och då skulle hon leta plats att bo på. Hennes hemkommun visade henne vad som fanns och det var inget som hon passade in i. Hon fick bo själv och ha assistenter men de stod inte ut mer än högst någon månad, sedan slutade de och efter tjugo sådana byten under ett år stod hon inte ut med flera.
När jag träffade henne vid den tiden började jag försiktigt att tala med henne om kommunikation, om de laddningar vi har och hur de kommer ut i atmosfären och jag försökte att ge henne en enkel bild av att vi har det med oss i vår grundkonstitution men att det inte är omöjligt att göra något åt det. Vi kan inte ta bort det, men vi kan sällskapa med det och hitta olika vägar att bli uthärdliga för andra människor. Jag berättade för henne om mina egna odrägligheter och att folk inte hade stått ut med dem och hur jag under lång tid hade övat och övat på att hitta nya vägar att kommunicera på. Vi kan också skapa förståelse så att andra människor kan se det som en tillgång att umgås med oss.
Efter en kort stund blev hon trött och förvirrad och sa att all hennes kraft försvann och att hon bara ville bort från detta liv.
Efter det bestämde pappan att han skulle leta rätt på det ideala upplägget och då kom de till den organisation där jag handleder.
Jag träffade Tina igen efter en längre tid och hon berättade för mig om sitt liv som hon upplevde det nu. Hon hade inte längre någon känslomässig koppling till att hon träffat mig ett par gånger långt tidigare. Då hade hon varit i en annan situation i sitt liv.
När vi sågs den här gången verkade hon avtrubbad på något sätt. Hennes brinnande klarsyn såg jag inte till och inte heller det intensiva i kommunikationen. Hon var uppgiven men också mer försonad med situationen. Kanske hade hon blivit avstängd när det gällde sökandet efter sin väg att leva?
Hon talade om att hon hade haft en lycklig barndom där hon tillbringat mycket tid i skog och mark, att hon hade lärt sig ”allt” om hushållet och odling och om att ta hand om djur. Hon berättade om stället där hon växt upp och beskrev detaljrikt sina relationer till allt hon haft omkring sig.
Hon berättade om skolan och om sin utbildning på gymnasiet och sa att det var då hon började må dåligt, att hon hade fått ett sammanbrott och hamnat på psyk. Hon berättade om utredningen och att hon var på väg att få igenom LSS och att hon inte var intresserad av något annat än att bo och leva hemma, men att hennes föräldrar envisades med att hon skulle få ett eget boende.
Hon försökte flera gånger att få mig att ”öppna mig” som hon sa. Hon sa att hon inte kunde prata med en person som inte ”öppnade sig” för då blev hon rädd och trodde att jag tyckte illa om henne och ville henne något ont.
Jag förklarade att jag har en form av autism som gör att jag inte vet vad det är att vara på något annat sätt än jag är, och att jag inte har några dolda avsikter att manipulera henne.
Efteråt talade hon med personalen och sa att jag var elak och orättvis och att hon inte ville ha med mig att göra och att de inte heller skulle ha med mig att göra. Hon försökte på alla sätt att misskreditera mig och skapa en motsättning mellan mig och gruppen.
De talade lugnt om för henne att det är jag som är handledare och att de skulle ha mig kvar, men om hon inte ville möta mig så var det okej. Det fanns inget krav på att hon måste det, men medarbetarna runt henne tänkte fortsätta att använda sig av mig för att lösa sina egna problem och de problem de fick tillsammans av att vara runt henne. Det fanns inget val i det utan det var ovillkorligt.
Hon lyckades inte ändra på det och det grämde henne till att börja med. Medlevarna bad henne att berätta varför hon tyckte så illa om mig och då sa hon att hon hade dåliga erfarenheter av mig, och som jag förstod handlade det om att jag en gång sagt att hon kunde ändra på något hos sig, och i hennes värld var det samma sak som om jag anklagade henne för att göra fel, vara fel och dålig som människa. Det rimmade inte med något av det jag sagt men jag vet mycket väl att när man är i hennes situation föds ofta hjärnspöken av den sorten.
Jag presenterade mig för henne som handledare och att jag kommer en gång i månaden och träffar gruppen och det oaktat vad hon tycker om det. Jag sa att vi kunde ses på en plats där hon inte är involverad, så att hon skulle bli så lite störd som möjligt. Hon kunde inte acceptera att hon inte fick vara med. Hon stod inte ut med att inte ha kontrollen, att inte ha makt över de andras känslor och kunna styra dem dit hon ville.
I grunden är det så att hon ändå ”ser” i atmosfären och ”förstår” vad vi pratat om och då blir hon ”galen” över att hon inte får korrigera och använda sin förmåga till insyn och analys, och få den goda uppmärksamhet som hon annars får så lite av.
Efter varje handledningstillfälle fick hon utbrott inför den som kom därifrån, och hon slog sönder en del av inredningen och skadade sig själv och sprang ut i skogen och stannade där i många timmar. Det här var en reaktion på att hon kände av att det hänt en massa saker som hon inte hade kontroll över, och att de som samtalat med mig hade löst en hel del av de svårigheter de hade med sig i bagaget, och det förändrade hennes position, och det tålde hon inte.
Utbrotten skrämde dem som var hennes medhjälpare. Hon var hatisk och samtidigt så ”psykopatisk” när hon reagerade att några av medarbetarna fick egna problem och var tvungna att sluta.
Under tre år byttes folk ut omkring henne och av olika anledningar bytte hon också bostad. Det kunde bero på att hon inte stod ut med dem eller att de inte stod ut med henne, eller att någon annan vårdtagare blev rädd och fick försämrad livskvalitet eller att stället låg fel eller hade andra fel som hon inte kunde stå ut med. Hon var med i en dagverksamhet men där var det ofta någon som hon inte kunde tåla och man flyttade henne flera gånger. Till slut blev hon ensam i ett rum med tygarbeten.
Hennes pappa byggde om, isolerade, placerade sängen på alla möjliga sätt för att hon skulle bli nöjd. Han fanns där, servade henne och tog reda på allt han kunde tänkas göra för att hon skulle få det så att hon stod ut.
Medarbetarna blev galna på honom för att Tina aldrig kom i närheten av konsekvenserna av sitt eget handlande så att hon fick chansen att lösa sina problem, utan pappan lade allt tillrätta hel tiden. De hade ingen aning om allt det jag tidigare beskrivit och när jag berättade det var det ändå som om de trodde att hon hade någon förmåga till anpassning eller samarbete och att hon bara ville ha makt och styra.
Så var det inte. Men det tar lång tid att förstå denna djupgående problematik, och de flesta ”vanliga” läkepedagogiskt utbildade människor tror sig förstå vad det handlar om, nämligen att trots och passivitet går att motivera bort, bara den personen verkligen vill och inte sätter sig på tvären.
Till att börja med gjorde man någon form av avtal med pappan som innebar att när han var hos henne var det ingen annan där och han fick lov att bestämma i förväg när han tänkte komma. Ingen stod ut med hans följsamhet mot Tina och de trodde ofta att han var rädd för henne och att han var hennes lydiga redskap. De ville att han skulle kliva åt sidan så att hon fick utvecklas och skaffa egna relationer, ett eget liv.
Jag träffade pappan och han fick berätta om Tina. Han målade upp en bild av en liten människa som i grunden är ett talangfullt, snällt och underbart roligt barn att umgås med. Han berättade massor med detaljer om hur de hade haft det från det att hon var nyfödd. Hon var sladdbarn och väldigt efterlängtad av både föräldrarna och systrarna, men redan som ganska liten var hon inte i relation, inte i kontakt. Hon låg mest och snurrade runt sina händer. Systrarna tröttnade snart och ägnade sig åt sina kompisar.
Med tiden blev hon mer och mer enstörig. Hon växte och blev större, pratade mera men innehållet var monologt och sällan dialogt. Hon befann sig mycket i trädgården och hon kunde sitta i timmar och titta på en spindel som spann nät. Hon kunde sitta på bänken bredvid mamman när hon lagade mat, bakade eller utförde något annat hushållsarbete. Hon gjorde inte mycket väsen av sig men hon var inte det minsta social. När det kom gäster höll hon sig på avstånd, kröp under sängen eller bordet och stannade där tills hon tyckte att det var tråkigt.
Det var lätt att glömma henne och hon lärde sig snabbt att läsa och skriva trots att ingen egentligen kunda lära henne något, hon bara kunde det en dag. Sedan berättade han om skoltiden och fram till nu.
Jag berättade om vad jag ”såg” i hennes kommunikationsfält. Att hon inte hade något skyddsfilter. Att i vanliga fall går alla ord genom ett filter från den som säger dem och sedan letar de sig in genom det filter där den andre lyssnar och sedan är det ”tvättat” så att det blir förstått. Ofta lägger den som ska förmedla något av värde ut en bädd och placerar sin information på den bädden och på så sätt blir den förstådd. Denna bädd, eller kontext, är ett förhållningssätt och det är späckat med allt det som behövs för att bli rätt förstådd.
Tina har inget skyddsfilter. Allt som kommer ut från henne, om det kommer ut något, är otvättat och det blir precis så som det blir, träffsäkert och obarmhärtigt, och det träffar den andre och går obearbetat genom den andres filter. Ofta ser hon omedvetet var hålet i filtret sitter, och slänger in sina ord där. Allt som kommer från andra går rakt in och väcker smärta i henne, även om hon inte alltid förstår innehållet.
Det gör att det är så mycket lättare för henne att vara i kontakt med det skrivna ordet och med djur och natur för då kommer inga ord och trasar sönder hennes verklighetsuppfattning.
Om någon pratar väldigt mjukt och utan att rikta sig direkt till henne, kan hon ofta höra vad den personen säger och se vad denne menar, något som kallas för sidokommunikation. Men om någon uppmanar henne till något eller vill något eller har egna behov och vill ha något tillbaka för att tillfredsställa dem, då blir hon förvirrad, blockerad eller hamnar i försvar eller angrepp.
Allteftersom jag beskrev hennes kommunikation blev pappan mer och mer förtvivlad. Dels därför att det jag sa stämde och dels därför att han också tyckte att jag sa att det inte fanns något att göra åt det. Han hade trott att det fanns någon form av bot eller läkning, att det behövdes tid, att om det var någon som kunde en bra metod skulle hon börja fungera normalt. Han menade att hon var normal nu också men samtidigt var hon överkänslig och det var det som var problemet.
Under tiden jag pratade med honom var han helt med på det jag sa, förstärkte det och lade till många exempel, men efteråt kände han sig lurad och manipulerad och trodde att jag ville att Tina skulle klassas som handikappad istället för överkänslig. Han misskrediterade mig på samma sätt som Tina, och först då förstod jag att han var lika djupt intrasslad i symbios med henne som hon med honom. Det var mitt misstag.
Då såg jag det svåra i att tala med honom och förstod vad medarbetarna menade med sin kritik mot honom. Han använde allt de sa och gjorde till att liera sig med Tina och vända sig mot dem. I det fick han någon form av kommunikation med Tina som han längtade efter men som hon var nästan oförmögen till. Jag förstod hur familjemönstret såg ut och att det var det som gjorde att systrarna hade flyttat hemifrån och att bara en förälder i taget kunde vara med henne. Det hade också lett till att mamman hade blivit deprimerad och gick på antidepressiv medicin. Mamman kände sig också utkonkurrerad av pappan och av det nya boendet.
Där började vi handledningen. Medarbetargruppen bestod av tre kvinnor, Tina tolererade inte andra män än sin pappa, och dessa kvinnor fick inte vara unga flickor utan skulle vara äldre mogna kvinnor. De började med att tycka att detta skulle de klara och att det verkade möjligt att genomföra det på ett bra sätt.
Jag gick igenom grunden i det förhållningssätt som gör att kommunikativa människor kan bli ovillkorliga, utan laddning när de pratar med en vårdtagare och jag sa väldigt tydligt att denna unga kvinna är mycket överkänslig och lätt blir överbelastad, så ta det väldigt lugnt. Ni har ungefär dubbelt så högt tempo som hon och det stressar henne så att hon får känningar av sina överkänsliga sinnen.
Kvinnorna byttes ut en efter en och det kom tre nya, sedan byttes de ut och det kom nya och så höll det på de första tre åren. En bit in på tredje året började en man som skulle arbeta hos henne med det praktiska. Han blev först inte godkänd men eftersom hon fått pappan att flytta iväg till ett annat ställe en bit bort i skogen var det mycket som behövde göras och det kunde inte kvinnorna. Efter en tid slutade en av kvinnorna och då bad Tina att han skulle börja jobba som medarbetare med henne. Det ville han och då blev han ett stabilt inslag.
Hon hade avverkat tre av Hagastiftelsens boenden och till slut flyttade hon till en egen stuga. Det tålde hon inte och ändå gick det att genomföra. På så sätt blev det lugnt en tid men det uppstod alltid något som hon kunde hänge sig åt att bli sjuk av och då blev det ändring på nytt.
Den här lilla stugan i skogsbrynet var inrättad precis som hon ville och det betydde att medarbetarna hade ett rum vid sidan av henne och där fick de vänta, utan att ge minsta livstecken eller förslag ifrån sig, bara vänta så att hon kunde använda dem som sina lydiga redskap och som sin förlängda arm. Det betydde att för att stå ut med det behövde de vara helt tillfreds inuti sig själva, göra om detta till en profession, hålla alla sina egna känslor och värderingar på insidan så att atmosfären var oladdad och lite ljust vänlig, och välvilligt överse med allt som de tyckte var omständligt, irrationellt, fult och felaktigt för att hon skulle få korrigera det själv.
Det är en svår konst att kunna vara så ovillkorlig, speciellt i en kultur där hela samhällsmodellen bygger på att man ska vara duktig, och få det bevisat för sig genom att föremålet för ens duktighet känner sig tacksam och glad och bekräftar det tillbaka. I det här fallet fick de som var duktiga kritik för att de invaderade henne och de fick veta att de ständigt gjorde fel och inte förstod henne, att de var anställda för att hjälpa henne på hennes sätt och inte komma med några egna idéer eller önskemål. De skulle ha fokus på henne och hon blev sviken när de läste en bok eller en tidning istället för att titta på henne när hon satte växter i landet.
Hon spelade ut dem mot varandra genom att tala om för den ena hur bra den andra var och vilka fel och brister hon märkte hos den hon pratade med just nu. Hon var aldrig oförskämd utan hela tiden mjuk i tonfall och ordval och hon bjöd in dem att ta hjälp av henne för att bli bättre medarbetare och människor. Hon gav sig inte med mindre än att hon hade full översikt och kontroll och att medarbetaren hade tappat all sin lust och allt sitt intresse för att hjälpa henne och men ändå gjorde det av plikt. Hon drev detta så långt att medarbetaren kände sig helt satt ur spel och tvivlade på vad hon själv kunde och därmed verkligen blev ett lydigt redskap, helt utan egen vilja och personlighet.
Hon kunde också konsten att ”sudda”. Det betydde att hon sa det hon sa på så många olika sätt att det i efterhand var omöjligt att komma ihåg ordagrant vad det var hon hade sagt. Det innebar att olika personer kom ihåg olika saker och därför kunde de inte enas om vad hon verkligen hade sagt.
Jag hade handledning med hela gruppen och då tog man upp sådant som man själv störde sig på och ville ha min spegling av hur man skulle hantera och bete sig i olika situationer.
Jag förklarade hur Tinas inre värld såg ut och vilken verklighetsbild hon hade. Hon selekterade inte utan allt fick en existentiellt livsfarlig betydelse, hur bagatellartat det än var. Hennes rädslosystem styrde henne hela tiden som ett tvång. Hon hade svårt hade att komma ur det på annat sätt än en kort stund, när hon fick ett uns av tillfredsställelse genom att få det som hon ville ha det, som ett barn. Sekunden efteråt drog hon igång något nytt som inte var som hon ville och försöka ändra verkligheten så att den skulle stämma med hennes bild. Hennes förmåga att via känslor krascha sin bild och göra en ny var obefintlig.
Hennes pappa hade provat alla sätt att umgås med henne och upptäckt att det var helt omöjligt, att det bara ledde till konflikter och att det var han som fick reparera dem, så han hade kommit fram till att det bästa han kunde göra var att just vara hennes lydiga redskap. Också därför att de hade en symbios där de lekte en form av katt och råtta känslomässigt. Han gör allt för att hon inte ska få tag på något inom honom och hon är som katten som inte ser råttan förrän råttan rör sig och då anfaller katten med full styrka och när katten fångat råttan leker katten med råttan och råttan försöker komma undan. Råttan kommer undan emellanåt och då startar det hela på nytt.
Jag beskrev att det värsta var att om hon fick göra på detta sätt en längre tid så skulle hon ändå inte vara nöjd utan få tomhet, ångest och obehag inuti och då skulle hon komma att trappa upp beteendet tills hon blev tokig, tog sitt liv eller gav sig på någon annan fysiskt.
Det var så svårt att förstå det. Å ena sidan var det omöjligt att vara sig själv i kontakt med henne och det gjorde att hon blev så totalt ensam och isolerad och om man å andra sidan var i kontakt med henne ledde det till att hon kände sig invaderad och ockuperad och fick utbrott och inte härdade ut med livet. Vad gör man då? Det var den stora frågan.
Gruppen hade blivit ganska stabil. Där fanns en man som växt upp med en mamma som varit psykiskt sjuk och som alla gick på tå för. Hon var också extrem i att vilja ha det tyst och lugnt och samtidigt störa sig på alla tänkbara ljud och se till att alla blev påverkade. Han hade lärt sig tidigt i livet att vara nöjd hur det än var och njuta av sin egen tankevärld och det gjorde han nu också.
Han tyckte att han inte hade några egna problem att lösa utan han såg det som ett jobb och Tina hade ganska god kontakt med honom. Hon klagade mest på att han inte gjorde saker och ting på det sätt hon ville och när hon ville, utan han gjorde saker och ting i sin egen ordning och det ”skar” som knivar i hennes inre och förstörde hennes lugn.
Han sa ofta till henne efter ett pass, att nu skulle det bli skönt att komma hem och få vara sig själv, för sig själv och det sårade henne djupt. Hon tyckte att han kränkte henne genom att säga så och att hon inte ville ha en människa i sin närhet som inte ville vara med henne. Han förklarade för henne att det fanns en orsak till att hon hade personal omkring sig och inte bodde med man och barn och hade vänner och bekanta runt sig. Hon kontrade med att hon var sjuk och överkänslig och att det var hon som inte tålde andra.
Han frågade mig vad hon verkligen skulle vara hjälpt av, om det gick att hjälpa henne och om hon skulle kunna ändra på alla de tankefel hon gjorde.
Mitt svar: I grunden handlar detta om dödsångest. Hon gör allt det hon gör för att beveka livet, för att få livet perfekt, paradisiskt, och då dör hon inte eller också dör hon lycklig.
Ett magiskt tänkande har slagit rot så djupt i henne att hon blir hysterisk varje gång livets ofullständighet visar sig. Hon kan inte göra en bild som hon kan ägna sig åt att förverkliga genom att använda andra. När hon känner att hon har makten över livet och makten över dem som ska hjälpa henne får hon ett uns av frihet från sitt tvång, men endast någon minut, för sedan märker hon att det kommer något nytt hos någon, en viljeyttring, en glädjestråle, ett roat leende eller något som hon inte kan kontrollera, och då bara måste hon sätta igång ett nytt projekt för att ha kontroll över andras uppgivenhet och vanmakt.
Ecos bok, Rosens namn, speglar detta känslospel obarmhärtigt tydligt.
De andra två, kvinnorna, som arbetar med henne slås av detta och känner igen varje liten detalj i det jag beskriver. De undrar varför de inte har förstått tidigare att det handlar om dödsångest och de undrar om pappan vet att det är det hon lider av? Det kan jag inte svara på och det får vi lämna därhän.
En av dem, vi kan kalla henne Helga, säger att det lättar mycket bara att veta vad det är som händer i detta absurda sätt att förhålla sig till en annan människa.
”Hur gör man med en människa som har så stark ångest och som man blir så rädd för, inte rädd för henne men rädd för hur hon ska reagera och vad som kommer att hända om man löser ut dödsångesten, att hon ska bli psykotisk och att vi inte ska kunna klara av att vara kvar med henne?”
Först av allt är det viktigt att ni ser det som en möjlighet för er själva att utveckla det som är outvecklat hos er, så att ni känner att tiden med Tina är viktig och värdefull för er själva. Ni har chansen att lära er något som ni aldrig kan lära er i någon skola eller genom någon bok eftersom det endast går att vara här och nu och närvarande i möte med sig själv omkring Tina.
Är man inte där, i det, kommer hon direkt att fånga upp det, se hålet, sticka in en kniv i det och vrida om. Ni kommer att dansa runt i den smärtan och bli skrämda inuti. Det obehag som då uppväcks i er kommer att materialisera sig som en osäkerhet om när nästa attack ska komma. Den kommer nästa gång som ni inte är uppmärksamma på henne och fullständigt närvarande här och nu.
”Men det är ju omöjligt att vara så närvarande. Bara det är ju smärtsamt i sig och ångestskapande, så hur ska man kunna det?”
Det kan man inte. Ingen kan det, men man kan blir bra på att tackla den smärta och det obehag som kommer när man missar. Det är i grunden ofarligt, hur obehagligt det än är, och det går att bli bekant med det och van vid det så att det bara blir en omständighet. Innan dess behöver man ofta ladda ur och känna igenom mängder av andra situationer tills även detta sätt att fungera blir vardagsmat för en själv.
”Puh, vad svettigt, det är som att gå på glödande kol hela tiden och kyla ner fötterna så de inte blir brända.”
Det är en bra liknelse. Det finns inget som heter ”att kunna fungera på rutin” tillsammans med Tina. Hon tål inte det stilleståndet eller den vila det blir i atmosfären, utan då sätter hon igång med något nytt som tar all kraft.
”Men finns det inget sätt att få henne att lösa sin dödsångest så att hon kan få ett drägligt liv? Nu är det ju helt odrägligt för både henne och oss? Kan vi göra något för att det ska bli bättre på något sätt?”
Ni gör henne en stor tjänst genom att stanna kvar, genom att ni är stabila och kommer tillbaka med en dåres envishet. Genom att ni använder det som händer inom er till att lösa era egna problem och att utveckla det som är outvecklat hos er själva. Genom att ni höjer er egen medvetenhet om vad det finns att vara nöjd över i livet genom att vara med någon som inte lyckas vara nöjd i mer än en minisekund i taget då och då, och dessutom systematiskt förstör alla möjligheter att få utrymme att vara nöjd.
Ni gör henne en stor tjänst genom att ni tänker och reflekterar och reagerar på alla hennes upphängningar, tvång och tankefel. Genom att ni ser henne och har medkänsla med henne får hon en stor portion gemenskap oreflekterat och det är så nära hon kan komma livskvalitet just nu.
Bara det att hon själv önskar frigöra sig från pappan, att hon förstår att de är känslomässigt intrasslade i varandra och att hon känner sig ofri i den relationen är ett steg på väg mot att förändra något som är ödesmättat existentiellt för henne. Genom relationen till er har hon ändå kommit dit att hon tänker på det.
Sedan förstår hon att hon inte mår bra av att få som hon vill och att hon blir ensam av att inte försöka lösa sitt ljudproblem med något annat än att isolera sig. Hon förstår att de som alstrar ljud inte är elaka, utan att det är hennes öra som saknar filter och att det är därför som ljud blir så smärtsamma för henne. Hon börjar leta efter andra sätt att skydda hörseln.
Mer och mer förstår hon att hon inte skulle må bättre av att bo hemma hos föräldrarna. Att det inte är var hon bor som avgör om hon mår bra eller inte. Hon får till och med en och annan klarsynt tanke om att det inte är alla andras fel att hon har det som hon har det, och hon tror inte längre att ”om de bara gjorde rätt” skulle livet vara ett paradis.
Disa, den andra kvinnan som jobbar med Tina, är en mycket speciell person. Hon har hand om det administrativa arbetet vilket tar en tredjedel av hennes arbetstid, och det är Tina mycket störd och arg på.
Tina vill ha hundra procents uppmärksamhet hela tiden och det får hon inte då. Disa har själv gått igenom en mängd egna svårigheter och har kommit igenom det. Därför står hon ut ganska bra med Tina.
Stundtals har de en mycket fin relation med mycket förtroende och de kan göra saker tillsammans som tidigare var omöjliga för Tina. Samtidigt får Tina mycket ångest av att vara förstådd och hon hamnar i konkurrens genom att Disa har varit med om samma saker som hon och också haft en ångest.
Denna balansgång mellan att köra sitt race, ha makten genom de andras vanmakt och känna sötman av det och att å andra sidan bli förstådd och se möjligheter på ett helt annat sätt, det väcker en massa ilska och hämndkänslor hos Tina.
Hon tacklar väldigt dåligt den avund hon känner. Den går ofta ut på att andra människor inte är allergiska och därför har de så mycket roligare i sitt liv än hon, och hon hatar alla dem som skrattar och är glada, för det är inte hon. Inom henne är det svart som natten och bara en massa demoner och hon vill att alla andra ska ha det lika illa, de ska minsann inte ha det trevligt, i vart fall inte i närheten av henne.
Utan att hon är helt medveten om vad hon håller på med, skapar hon svårigheter så att ingen ska härda ut, och hon gör det för att hon då har ett hopp om att någon verkligen ska förstå henne och lösa hennes problem åt henne. Hon kan inte släppa tanken på att det är någon som har möjlighet till det och att det bara är elakhet som gör att hon inte får den hjälpen.
Disa har berättat om alla år hon gått i terapi och alla workshopar hon varit på och allt hon har läst och försökt att ta till sig för att komma ur sina rädslor. Då svarar Tina att hon inte har några sådana rädslor, att hon är så speciell, inte som en vanlig människa som Disa, och det borde någon förstå.
Hon blir arg på Disa och säger att hon inte tänker ta råd av henne mer utan hon vill ha någon annan där istället.
Disa tacklar det och säger att det inte är fråga om något sådant. Disa är där och hon kommer att fortsätta att ovillkorligen vara där. Hon kommer att stå till Tinas förfogande och hon kommer att lösa sina egna problem i handledning så att de inte kommer att drabba Tina på minsta sätt.
Tina anser att det drabbar henne att Disa inte gör som hon säger och slutar när Tina tycker att hon ska sluta. Tina vänder sig till vd:n för den vårdstiftelse där hon är inskriven och begär att få Disa förflyttad. Det går inte och hon håller på att förgås av att hon inte får som hon vill, att någon har mage att säga emot och anse att hon inte ska få igenom det. Hon blir fylld av hat och hämndkänslor för detta. Hon försöker få pappan att köpa ut Disa men det går inte Disa med på och det blir en massa dramatik omkring detta.
Jag står till Disas förfogande och då blir Tina också rasande för då får hon inget inspel på Disa och kan inte ”försvaga” hennes vilja, få henne passiv och medgörlig och anpassad till att hon inte duger. För enligt Tina duger hon inte.
Tina blir besatt av detta och under ett helt år letar hon efter olika sätt att hitta hål hos Disa som hon kan sticka kniven i och vrida om. Disa får egen handledningstid eftersom det är hon som sitter på den anklagades bänk och nu behöver allt stöd hon kan få. De andra två är helt lojala men blir förvånade över att Tina lyckas hålla kvar i minnet varje liten detalj och varje ord de har sagt och använda det på ett så skrämmande sätt. I sak är det mesta sant som Tina säger, men som hon vrider till det blir det en höna av en fjäder gånger tio.
Under nästan ett helt år pågår denna process och Tina gör allt som står i hennes makt för att skapa motsättningar mellan de tre som jobbar med henne, hon skvallrar, använder andras ord på ett helt felaktigt sätt, insinuerar alla tänkbara och otänkbara brott och oegentligheter. Då lyckas hon omedvetet utveckla elallergi. Det betyder att hon inte tål att det går elkablar genom hennes hus, att det inte går att ha elelement på vintern, att hon inte kan ha spis eller elektriskt ljus. Hon har tidigare upptäckt att hon inte tål telefonledningar eller mobiltelefoner, inte ens när de är avstängda, så de har varit bortsanerade. Nu kommer detta till.
Pappan får order av Tina att så här får det inte vara. Nu ska hela stället göras om till ett elfritt ställe och utan elvärme och telefon. Det blir helt oacceptabelt för Disa och hon vet inte vad hon ska göra nu.
Disa inser att hon är fruktansvärt arg. Mest därför att denna människa lyckats hitta en blind fläck att köra kniven i. Disa behöver ha jämn värme för att sova på natten och det blir det inte med en kamin. Hon vill ha ljus för att kunna läsa och lyssna på musik i hörlurar.
Hon blir uppgiven när hennes arbetssituation blir helt förändrad till det sämre och att hon nu ska leva som på artonhundratalet och hon funderar på om det går ihop med hennes egen livskvalitet. Hon inser att Tinas utbrott av elallergi kom efter att hon började arbeta för att bli av med Disa och att det här är ett led i den strategin, hur omedveten jag än säger att den är.
Jag går noga igenom hur känslospelet ser ut, hur det följer bestämda mönster som är ganska lätta att se utifrån men som man inte märker när man är en del i det. Det känns som det naturligaste i världen och det är helt logiskt.
Det första man kan göra själv för att bli medveten om huruvida det är ett spel som pågår är att göra sig en föreställning om hur situationen kommer att sluta. Om det i ens fantasi finns ett slut är det frågan om ett spel. Om det däremot inte finns något slut då är det bara livet som livet är. Sedan handlar det om att känna efter om man lätt hamnar i en position, till exempel som offer, där man blir oförmögen att göra något och börjar titta sig omkring om det finns någon som man kan liera sig med, en räddare. I vissa spel blir man själv förföljare, man anser att någon är dum och värd att bli dömd, fördömd och straffad, att det inte är mer än rätt att den personen blir utesluten eller avvisad, eller utskälld. Dessa positioner uppkommer just på grund av att det är ett spel.
”Varför spelar hon? Varför kan hon inte ta emot och se att hon har det väldigt bra med oss? Varför försöker hon bli av med oss och ha en som syndabock och någon annan som lierad?”
Tina har en svårighet i att kunna känna tillfredsställelse. Hon har svårt att känna alla grundläggande känslor: glädje, sorg, ilska och rädsla. Hon kan i bästa fall känna irritation, frustration och aggression, hat, avund och girighet. Alla dessa tillstånd ger ett ögonblick av nöjdhet eller en kick, men så fort det är över måste hon söka det igen och igen.
Detta gör hon trots att hon har fått veta att nöjdhet är ett tillstånd som kommer inifrån och som leder till att kroppen blir glad, och att det leder till att det händer oväntade saker som får kroppen att producera glädje. När hon inte känner detta på grund av att något i hennes nervsystem hindrar det, då är det inte lätt att göra något annat än det man får respons på hos andra. Det är det hon gör på tusen olika sätt.
Det vi som omgivning kan göra är att inte nappa på det och det är inte alltid lätt.
Under hela tiden har jag träffat dem som jag kallar Helga, Disa och Fredrik. Det är de som är kvar och har varit runt henne mer än ett år av alla de år hon vårdats inom Hagastiftelsen. Det har skett en genomströmning av ungefär tjugo personer som börjat hos henne med mycket engagemang men slutat efter kort tid.
Fredrik som är i fyrtioårsåldern har jobbat praktiskt med jordbruk sedan han slutade grundskolan. Han kom till gruppen eftersom Tina hade praktik på den gård där han jobbade och hon var med honom och frågade om han inte ville vara hennes hjälp i hemmet. Med den bakgrund han hade tänkte han att han nog skulle kunna tackla detta och det gör han bra.
Han har ett mycket jämnt humör och djup tolerans. Han kan också konsten att låta något gå in genom ena örat och ut genom det andra. Han lagrar väldigt lite och är inte särskilt känslomässig. Han går inte in i symbios med henne men han är kommunikativ hela tiden och hjälper henne om hon ber om det men inte utan hennes engagemang.
Fredrik har en bra relation till de övriga men han har en särställning som de kvinnliga medarbetarna inte har. Dels får han inte hjälpa henne med de intimare sysslorna, dels inte laga hennes mat, det tål hon inte, utan hon kräver att kvinnorna ska laga all mat till henne.
Han har inte hamnat i onåd utan det är bara kvinnorna som gjort det och det liknar hemsituationen under hennes uppväxt. Mamman kom i onåd och sedan kom en syster i taget i onåd och flyttade hemifrån och mamman blev deprimerad, medan pappan blev privilegierad.
Helga har gått in och ut ur onåden men hon har alltid hittat till någon sorts punkt där hon laddat ur sina känsloladdningar och kunnat vara till lags på ett sätt som hon själv kunnat försonas med.
Disa har också klarat av situationen bra ända fram till denna elallergi som pappan accepterat och jobbar på att åtgärda.
Hur framtiden kommer att se ut för Tina är svårt att förutsäga. Den enda hjälpen hon tycks kunna få är att hon har några som finns kvar över tid och står ut med henne, och förhoppningsvis träffar hon på någon som hon kan ta hjälp ifrån och därmed bryta sin dödsångest och sin svartsjuka och kunna uppskatta livet som livets mening. Att hon inte behöver göra något för att känna sitt värde utan leva i att hon har sitt värde gratis.
Små, små tecken tyder ibland på att hon får glimtar av insikter, men de skyls snabbt över av hennes strategier att aktivera andras känslor när hon inte får till sina egna.
Det jag kan göra som handledare är att förklara så mycket jag kan hur vi fungerar naturligt och vad som händer med oss när det försätts ut spel. Hur man kan förstå och göra för att må bra mot alla odds, hur man kan utvecklas och ändå känna sig nöjd med att arbeta med en människas svårartade beteenden. Att känna sig själv nöjd inuti med att man vet att man är behövd, även om den människan inte sätter värde på det. Att man kan vara nöjd med det man ger, oaktat vad mottagaren gör med det. Detta är ofta svårt och det ger mycket problem men om man kommer ihåg att konflikterna är inuti en själv och kan lösas utan den andre, och att det är en utmaning som man inte kan klara på annat sätt än att lösa sina egna problem, då blir det spännande, och det är inte dåligt.

Personerna kring Adam

Vi människor behöver en verklighetsbeskrivning som gör att verkligheten blir synlig för oss, för det är först då som vi med vårt medvetande kan förändra de felaktigheter och svårigheter som vi ställs inför.
Under lång tid trodde man till exempel att de som var döva var dumma i huvudet, mentalt efterblivna, för att de inte hörde och inte kunde prata. De gömdes undan och räknades inte som fullvärdiga människor. I en del kulturer sattes de ut i vildmarken för att gå under.
Så kom forskning som visade på att det inte var något annat fel än att de inte hörde. Då utvecklades ett särskilt språk, teckenspråket, med vars hjälp de kunde tala med andra som kunde samma språk, och då upptäckte man att de var precis lika intelligenta som de som hörde. Även döva kunde vara utvecklingsstörda men inte i högre grad än hörande.
När denna kunskap blev allmänt känd och accepterad ändrades de dövas förutsättningar för ett kvalitetsmässigt gott liv.
Den situation som döva befann sig i förr i tiden är fortfarande i hög grad aktuell när det gäller människor med autism. Fortfarande har det inte slagit igenom att ett kommunikativt funktionshinder, som ger så många knäppa beteenden hos den som är autistisk, inte är någon sjukdom som ska botas eller någon mental störning som ska beteendemodifieras, utan ett neurologiskt tillstånd som påverkar rörelseförmågan och alla reflexer. Det gör att sinnesupplevelserna inte blir de vanliga utan är annorlunda och därför är dessa personer svåra att kommunicera med.
Ny forskning har kommit fram till att bland annat hörseln är lite för långsam hos människor med autism. Det känner jag själv igen, för när jag var liten och skulle lyssna på andra var det som en släpande gammaldags bandspelare. Jag hörde ett och annat ord och däremellan var det ett ”vaova vaova” som utgjorde tre fyra ord och sedan var det ett riktigt ord igen. Det innebar att min uppfattning om vad den andre sa blev en helt annan än det den personen menade att säga.
När jag upprepade vad jag hört blev människor helt förvirrade för det stämde inte ett dugg med vad de ville att jag skulle uppfatta. På grund av detta trodde många att jag var ”psykiskt sjuk” och ville att jag skulle skickas till mentalvården.
Vilken skillnad det skulle gjort om det varit allmänt känt att barn med vissa neurologiska svårigheter inte kan uppfatta ord på samma sätt som andra. Den som talar behöver vara medveten om detta och kunna tänka om, säga nyckelorden först och sedan använda dem i en mening och upprepa den på två, tre olika sätt tills man ser att personen med autism verkar kunna utföra det man säger.
Det är det handledning handlar om, att någon kommer utifrån, tittar på de olika personernas beteenden, förklarar hur det hänger ihop så att de som är ”förlängda armar” åt någon med kommunikationsstörning kan släppa sin okunnighet och få ett förklarande ljus inom sig och därmed bli kvitt en massa konflikter som uppstår på grund av vårdtagarens beteenden.
Om du är en av dem som är förlängda armar åt en människa med kommunikativa svårigheter, med allt vad det innebär, reagerar din kropp från och till med rädsla. Det betyder att du ”smittas” av den tomhet, stillhet, intighet eller det kaos som din vårdtagare har, och det skrämmer dig så att det blir mörkt på insidan av dig, så att du inte kan tänka en tanke eller känna en känsla, och du får ångest och det härdar ingen ut med. Därför blir du elak mot den som löser ut detta, i ditt fall vårdtagaren.
Jag vet att det finns många olika förklaringar till detta och jag håller mig till en eftersom jag inte är expert i meningen neurolog och forskare som kan ge svar på hur impulssystemet ser ut när det fungerar. Det betyder inte att jag har rätt eller att det är någon sorts sanning. Utan det är bara ett sätt att förstå som ger mening och som hjälper dig som vårdgivare att lösa dina konflikter, så att du kan ha det bra och stå ut med att den du hjälper har detta kommunikativa funktionshinder.
Det jag däremot vet mycket om är hur vi naturligt fungerar och vad som försätter det ur spel. Och om det är försatt ur spel, vad vi då behöver för att lösa upp det så att vi kan fungera ovillkorligt och autonomt och må bra hur illa vi än har det, när inget är livshotande för oss.
Vårdtagare med kommunikativa svårigheter pekar rakt på vårdgivarnas ömma punkter, deras outvecklade sidor och trassligheter som inte har blivit lösta, och det utmanar till personlig utveckling.
Många som arbetar med funktionshindrade under lång tid drabbas av detta, inte bara de som arbetar med autistiska människor utan även de som arbetar med blinda och döva, mutistiska eller utvecklingsstörda. Alla människor som på ett eller annat sätt inte motsvarar ens förväntningar väcker ibland rädsla som tar sig uttryck i irritation och frustration och som ibland på ett eller annat sätt piper ut i mungipan. Sådant lider vårdgivaren av eftersom det slår tillbaka på dennes samvete och får denne att tro att det inte är rätt att säga och göra så, och det förvandlas ofta till anklagelser mot vårdtagaren, och vårdgivaren tror att det kan lösas med olika utvecklingsmetoder.
I grunden är det den bästa hjälp vårdgivaren kan få, just att vårdtagaren petar på dennes egna outvecklade sidor och tilltrasslingar och att dessa blir ett incitament för vårdgivaren att utveckla sig själv. Det är ett privilegium som du som vårdgivare inte alltid är tacksam för. Men det är det som handledningen ska hjälpa till med.
Du om vårdgivare behöver ägna dig åt personlig självutveckling för att kunna jobba med autistiska människor. Om du å andra sidan tänker arbeta med människor med autism för att du har en tro på att du ska få dem att utvecklas, att bli botade, är du på fel spår. Då blir du lurad att tro att det handlar om en sjukdom som på ett eller annat sätt ska kunna botas.
Det finns ingen medicin som hjälper dem, inte ens mot deras ångest och oro, flipprighet och överaktivitet och självdestruktivitet. De behöver många relationer som engagerar sig i att försöka hitta de ögonblicksögonblick av kontakt som gör att det sipprar in ett uns av intimitet i deras djupaste innersta lite då och då.
Tyvärr är det så att den person som når fram bäst till vårdtagaren också är den som blir mest utsatt för vårdtagarens aggression, för att denne bli rädd.
Det som för många gör det så attraktivt att jobba med detta är kanske att vi som har denna typ att trassligheter inte kan vara någon annanstans än här, även om vi är mycket okontaktbara. Men dessutom uppfattar vi mycket i atmosfären och vi petar gärna i ert inre på era outvecklade sidor, och därmed lockar vi er till att vilja utveckla er själva. Ni blir ofta förtjusta eller förälskade i oss just därför att ni inte får den vanliga kontakten och ömsesidigheten. Vi väcker ofta upp mystiken inom er. Den är borttagen i vår moderna tid eftersom den inte är vinstgivande, men den finns ofta som en längtan hos de flesta.
Det kom en förfrågan om en ung man som var så svår att ingen kunde ta hand om honom. Han hade bott hemma med sin mamma i hela sitt liv och hade haft dagverksamhet och kolonivistelse på somrarna. Han var autistisk och hade dessutom en mental utvecklingsstörning. Han var enormt tjock och stark och hade ett självskadebeteende. Dessutom hade han utvecklat våldstendenser som gjorde att mamman inte klarade av honom, vare sig det gällde att få upp honom ur sängen, duscha honom eller borsta tänderna på honom. Det enda han gjorde var att ligga och gå på toaletten och äta.
Det kom till en punkt där mamman inte fann sig någon levandes råd utan insåg att hon var tvungen att lämna ifrån sig sin älskade son. De hade en djup symbios, och den gjorde det dubbelt svårt för sonen att lämna mamman.
Vi kan kalla honom för Adam, mamman för Beda och den medarbetare jag kommer att tala mest om kallar jag Cilla.
Adam kom till ett boende där det fattades personal. Det fanns några som kunde tänka sig att arbeta med Adam men det var bara män och det var bra, men det behövdes minst en kvinna också.
Jag hade en ung medarbeterska på min sommarverksamhet, och hon hade sagt till mig att hon ville ha en riktig utmaning som jag trodde att hon var värdig och att jag gärna fick rekommendera henne. Det gjorde jag. Adam tyckte jag var en bra utmaning, och dessutom var jag handledare på stället så jag visste att jag skulle kunna stödja henne på ett utvecklande sätt.
Cilla började och hon fick träffa Adam. Han låg i sin säng och vägrade all kontakt. Cilla är mycket smal och hon skulle försöka att få upp Adam som var stor och stark. Hon satt bredvid sängen och pratade och sjöng, lekte med honom och skrattade mycket och berättade historier. Hon lockade upp honom och hon lyckades få honom att vara med uppe en stund, även om han fort återvände till sängen. En dag slog han till henne. Hon blev mest förvånad och sa att ”nu hade hon fått erfarenhet av hur det kändes, för hon hade aldrig fått stryk i hela sitt liv”.
Cilla lirkade och lirkade och lirkade och fick Adam nerför trappan, men när de skulle gå på promenad satte han sig på backen utanför huset. Det hade tagit hela dagen att få honom ut ur huset och in igen och Cilla var mycket nöjd med det.
Vid ett tillfälle skulle de åka till badhuset, och då var det något som inte passade honom och han slog sönder hela inredningen i bilen. På den vägen var det. Cilla kände stor kärlek till den här killen och hon upptäckte att han inte alls var så utvecklingsstörd som pappren sa. Hon kunde ge honom flera instruktioner samtidigt och han kunde mycket väl följa dem utan att tappa tråden och det visade att han inte var dum. Ibland kunde han också ta egna initiativ, och dessutom krävdes det en god portion intelligens för att trotsa Cilla på det subtila sätt han använde. Han kommunicerade inte särskilt mycket med ord, bara ett och annat grötigt enstaka ord som var svårt att förstå, men hans önskningar fanns i atmosfären och den kommunikationen antog Cilla.
Jag kom dit och träffade Adam och såg hur hans kommunikationsfält såg ut. Jag förmedlade det. Alla runt Adam fick chans att ställa sina frågor om sig själva, om det som de kände brände inom dem och om sina tillkortakommanden och det som skapade misslyckandekänslor och uppgivenhet inom dem själva. Så fort de kände sig irriterade och frustrerade för att det inte blev som de hade en bild av, fick Adam utbrott. Han slog sig själv, dunkade huvudet i väggen och pockade på att få mat hela tiden. Det var svårt att låta bli att ge honom mat för han fick sådan ångest och blev så frustrerad när han inte fick som han ville, och det gjorde att det var svårt att vara med honom.
Efter några år av handledning träffade Cilla sin man som arbetade i ett liknande boende och de bestämde sig för att bilda familj. Då hade det mesta av Adams destruktiva beteenden släckts ut och ersatts med en djup relation och kärlek mellan honom och Cilla. Hans bostad hade då blivit alldeles för liten och trång, han var nu uppe, och han gick gärna på promenad och åkte glatt med till badhuset och följde med Cilla vart hon ville. Det kunde ta lång tid. Ibland kom de inte iväg förrän de skulle ha varit hemma igen, men hon gav sig inte, utan kärleksfullt och ovillkorligt lekte hon med honom, tramsade med honom, lockade och gullade tills hans humör var så ljust att han sprang ut och själv satte sig i bilen.
Cillas man hade hand om en vårdtagare som dog och därmed blev han friställd. Han och Cilla ville fortsätta med Adam och ha honom boende hos sig så att Adam fick en familj att leva i. Han behövde det och de involverade mamman också. Hon blev mycket glad och såg att Adam mådde bättre och bättre.
För att få ordning på detta åkte mamman, Adam, Cilla, hennes man och två andra medarbetare på en semestervecka tillsammans med mig för att processa sina egna relationer och få till ett samarbete runt Adam så att han kunde få ett gott liv.
Det Cilla ofta behövde handledning kring var symbiosen mellan mamman och Adam. Den blev emellanåt destruktiv, och Cilla blev inblandad och utnyttjad som relä mellan dem. Adam blev våldsam och slog Cilla för att han längtade efter mamman och inte kunde uttrycka det på något annat vis. Efteråt blev han helt förtvivlad och slog sig själv blodig för att han hade varit dum. Cilla fick hitta på en massa olika sätt att lindra dessa effekter och det var svårt. Hon blev inte rädd för honom men hon led av att han hade det så illa inuti sig.
Cilla tog upp alla de brister i erfarenhet hon hade och fick dem speglade. Hon fick ladda ur sina lagrade känslor, fick nya alternativ att pröva och göra om till sina, fick bearbeta sådant som väcktes i henne som hade med hennes egen barndom och uppväxt att göra.
Så småningom ville Cilla och hennes man ta itu med Adams vikt. Hans hjärta var för belastat av fetman och han orkade inte gå och röra sig fritt. De hade flyttat till ett ställe med närhet till bad i en sjö, och med mycket plats och rörelseyta. Ett ställe där mannen skulle bygga ett hus till dem. Adam fick vara med i detta husbygge. Varje dag bar han plankor och fanns med och utförde vissa sysslor. Han blev gladare och gladare. Han fick sedan maten begränsad till en portion, och Cilla kommunicerade idogt med honom så att han skulle vara tillfreds med varje tugga han tog och njuta varje gång han svalde. På så sätt fick han inte alls lika mycket ångest av att inte vara stoppmätt. Nu fick han bara tillräckligt med näringsrik mat. Han fick också ett stort område att vara på och därmed rörde han sig mycket mer och gick sakta ner till normalvikt.
Adam trivdes och blev mer och mer välfungerande, mer och mer kommunikativ och glad, mindre och mindre svart, deprimerad och våldsam. Han tog sin intelligens i bruk och han tog många egna initiativ som kom helt från honom själv. Cilla och de andra medarbetarna utgick från tillåtelse av allt som var konstruktivt och möjligt och de utvecklade en förståelse för honom som långt överskred hans tidigare funktion.
Mamman dog, och under lång tid var han i en sorgeprocess. Det var svårt för honom att förstå att mamman var borta och inte längre kom och hälsade på honom som tidigare. Han fick en del ner-turer av det och skadade sig själv i sin förtvivlan, men sakta försonades han med det. Under den tiden fanns det mycket frågor från medlevarna hur man gör med en människa i sorg som på ett sätt är ett oförstående barn och på ett sätt en vuxen man. Vi processade mycket vad som händer i dem själva vid sorg, och de hjälpte Adam genom att verkligen gå in i medkänsla till honom. Stanna där, inte gå in i att ”rädda” honom från sorgen eller att styra bort det onda i honom, utan vara just medkännande och förstående så att han kan ta ut sin sorg i gråt i stället för i våld mot sig själv.
Efter hand läkte sorgen ut och han förstod att mamman var i himmelen och inte längre fanns på jorden och att minnet fanns i hans hjärta. Det var fint att se att hans sorg hade vänts i vemod och att han på ett naturligt sätt kunde tackla att livet gick vidare utan henne. Han blev glad varje gång han kom att tänka på henne och ville gärna prata om var mamma var nu. Han kunde några få ord och använde en massa gester som gjorde att vi som kände honom kunde förstå hans språk. Han kunde säga ”mamma himm” och peka uppåt, och han kunde slå sig för hjärtat och säga mamma. Han kunde också säga ”…am” vilket betydde kram, och ”…att” vilket betydde mat, ”…ikka” som betydde vatten och annat drickbart, och han hade en mängd olika tecken med kroppen, ögonen, händerna och oartikulerade ljud.
Han hade humor och spelade oss ofta sina spratt med att gömma sig och överraska och skrämmas. Han rörde sig vanligen segt och flyttade sig i ultrarapid, men när han lekte var han ursnabb och smög som en indian så att ingen märkte eller upptäckte honom. Han älskade att vara med i lekar, han hade sina egna regler, men oftast så att de varken störde eller förstörde leken utan bara var ett pittoreskt inslag.
Familjen runt honom växte med Cillas och hennes mans egna barn och de lekte mycket med honom och han njöt av det. Han var på många sätt ett barn, och att ingå i en syskonskara påminde honom om hans barndom tillsammans med sin bror och hur de hade haft det.
Under hela denna tid uppstod alla tänkbara kriser i medlevarnas privata liv, och de inverkade naturligtvis på Adam, men eftersom han fanns med i hela processen hade han sin givna plats och kunde få behålla sin livskvalitet på ett sätt som inte många med så svåra funktionshinder och våldsamma beteenden, som han hade från början, har möjlighet till.
Under de tre senaste åren har han också varit med Cilla på Solviksskolan och deltagit i ”Intuitiv pedagogikkurs”, och det är en fröjd att se honom leka, sjunga, sitta och lyssna på andras sång, ha kontakt med de 130 personer som går denna utvecklingsutbildning och vilken relation han har till så många. Just att han kan vara i ett så stort sammanhang, trivas och röra sig själv fritt, är en fröjd, inte minst när man som jag har sett honom helt isolerad liggande i en säng, deprimerad och med våldsamma okontrollerade utbrott, oförmögen att vistas i möblerade rum hos andra.
Handledningen runt Adam pågick i ungefär femton år, kanske mer. Med tiden blev den glesare och glesare allt eftersom Adam blev mer och mer införlivad, och hans förlängda armar blev mer och mer nöjda och tillfreds med att vara i hans sällskap och av att göra det bästa de själva visste och ha med sig Adam i det. Adam var inte sen att nappa på det, han älskade att vara med på allt mellan himmel och jord. Till slut var han normalstor och mycket rörlig, snabb och säker i sig själv och glad, mycket glad och positiv.
Tyvärr fanns det ingen förståelse för hans livskvalitet hos myndigheterna. Nu när han fungerade så väl tog de honom från denna rika miljö, dessa relationer som han fått under så många år och som hade fungerat så väl och placerade honom i ett isolerat gruppboende med alla de anpassningar det innebar för Adam. För honom blev det obegripligt och katastrofalt och man blev tvungen att droga ner honom. Han har blivit som en zombie och ingenting finns kvar av den lekande Adam som tidigare hade varit i sådan kommunikation med personerna i sin omgivning. Det är inte värdigt i detta rika land att göra så med en funktionshindrad person som inte kan föra sin egen talan.
Tyvärr är det ofta så att de som fått en enastående hjälp genom Hagastiftelsen blir så välfungerande att kommunerna vill ta hem dem för att få ett billigare upplägg. De ser bara kostnaden, inte kvaliteten som vårdtagarna får och de tänker inte på att det kunde vara deras egen bror eller deras eget barn det handlar om. Då skulle de se till personens livskvalitet i första hand och inte till pengarna.
Att rycka upp någon med rötterna, som man gjorde med Adam, är så grymt att det borde anmälas enligt FN:s deklaration om de mänskliga rättigheterna. Medlevarna kan inte göra något för då talar de i egen sak och det gör att myndigheterna kan köra över Adam helt och hållet.

Det primära och det sekundära

Det som finns och som vi kan bli medvetna om och som inte har någon motpol utan som finns i sig självt och som är på liv och död, det kallar jag för det PRIMÄRA.
Det som man skapar, gör, alstrar, framställer, det kallar jag för det SEKUNDÄRA.
Det som skiljer dessa åt är att i det primära finns inget val, det följer en ovillkorlig lag medan i det sekundära finns valet. Det sekundära är inte på liv och död, det kan man ha eller vara förutan. Man kan välja mellan olika saker i det sekundära, det ena eller det andra, både och eller ingetdera. Valbarheten lyder under en helt annan lag än det ovillkorliga.
Lagen i det primära är. Till exempel, gemenskap är, om vi inte hindrar den. Tillit till oss själva har vi om vi inte trasslar.
Lagen i det sekundära innebär att man tänker ut och bestämmer sig för vad som är nyttigt, onyttigt, bra eller dåligt. Det kommer ur något man gör. Man överlever utan det sekundära om man är väl utvecklad i det primära, men man överlever inte enbart i det sekundära, för där finns det villkor som behöver uppfyllas för att det sekundära ska vara tjänligt.
Det jag skriver om är fenomen som inte är rätt eller fel, bra eller dåliga, utan som jag beskriver för att du som läser ska kunna praktisera dem och se om de håller i verkligheten för just dig. Det är utsagor om det primära – det som råder när inget annat råder, det som råder i sig självt – och som lätt översköljs av det sekundäras värderingar. Därför blir ofta det primära osynligt och overksamt. Konsten är att upptäcka de motsättningar som finns mellan det primära och det sekundära, det som gör att vi inte kan lösa de konflikter vi får inuti oss utan som får oss att tro att konflikten finns utanför, att det är andras fel att vi känner och reagerar som vi gör. Så är det inte. Vi reagerar på vad den andre säger och gör, men det beror alltid på att det är något inom oss själva som krockar och som är outvecklat eller tilltrasslat.
Det primära är allt existentiellt, det vill säga allt som är på liv och död. Det betyder att vi gör det vi gör i det primära för att vi inte har något val.
I det sekundära – i det ickeexistentiella – är allt elementärt valbart. Inget är på liv och död utan allt är valbart, och där tvingas vi att välja det ena eller det andra, både och eller ingetdera. Men vi kan också välja att inte välja, eller att låta tiden välja åt oss, eller att låta någon annan välja åt oss. Det sekundära leder till att vi handlar villkorligt, handlar utifrån de värderingar vi har eller det vi anpassar oss till, till exempel vad man ska och inte ska, vad man vinner på och vad man förlorar på, vad som är lönsamt, vad som är en investering och vad som bara är en kostnad, åsikten att det är viktigt att något är snabbt, effektivt, rationellt och bekvämt, åsikten att man ska komma i tid och att man stjäl någon annans tid om man inte själv kommer i tid. Värderingar och villkor, belöningar och sanktioner.
I grunden är alltså det sekundära det som man kan välja. Om man är i tillit gör man ett gott val, det ena eller det andra, både och eller ingetdera. Och det innebär att man har frihet. Men om man är i misstro är man i sina val begränsad enbart till det man tror är tillåtet.
Vår civilisation är uppbyggd på värderingar och jämförelser och att man ska glömma bort att det finns något ovillkorligt, något autonomt, något som man kan vara nöjd med innan man gör det och medan man gör det, så att det inte är resultatet av det man gör som måste göra en nöjd.
Skillnaden är just autonomi, att vara ett med sig själv och att göra det man har tillgång till. Det kan vara något man redan är nöjd med eller det kan vara något som autopiloten, vårt skyddsoch försvarssystem, skickar impulser om och som är till för överlevnad. Då gör vi det vi gör, hur illa det än är, för att överleva, och om vi vill ändra på vårt sätt att reagera är det en djupgående process. Hur vår autopilot är programmerad beror på vad vi har varit med om i barndomen, vad vi har tagit över av andras lösningar och präglats av, och hur vårt medvetande har fått oss att mogna som människor. Det har delvis med ålder att göra, att vi blir klokare när vi blir äldre om vi vågar ändra oss i enlighet med ökad förståelse och inte upprepar samma gamla floskler som vi hört sedan vi själva var unga.
I vår civiliserade kultur stannar vi som barn bara kvar i det primära tills vi har börjat utveckla ett språk. Därefter förs vi snabbt in i det sekundära tänkandet med rätt/fel och bra/dåligt och så vidare, en dualitet där vi ska göra det rätta och avstå från att göra det dåliga och där vi styrs av att vi får skam- och skuldkänslor om vi gör fel. Vi blir anpassade till att göra sådant som vi har iakttagit utifrån utan att ha gjort om det till vårt eget – utan att ha integrerat det.
På så sätt utvecklar vi vår autopilot genom prägling, genom våra erfarenheter där någon vuxen har visat medkänsla och vill att vi ska vara trygga och tillfreds inuti.
Därigenom kommer vi att sakta öva oss i hur vi ska tackla alla tänkbara situationer, och då kommer vi att bli kultiverade och välfungerande i situationer där vi använder våra autopilotreaktioner, även om det är rädsla som utlöser dem så att vi i praktiken inte har något val i stunden.
Jag förstår att om man har fostrats genom att styras känslomässigt av sina föräldrar har man stora svårigheter att lösa upp gamla beteenden och ersätta dem med nya, och att man emellanåt upplever det som att göra våld på sig själv och att detta känns så främmande och skrämmande att man tror att man ska gå under.
Men jag har hjälpt så många människor att programmera om sig och få det bra att jag vet att det är möjligt och att det är värt varenda vånda på vägen dit.
Hemligheten i att utvecklas är just att lösa det som alstrar konflikter inom oss själva, och det är det jag vet något särskilt om, det är det som denna bok genomsyras av, det är det som gör att vårt medvetande kan bidra till att lösa upp de rigida mönster och de upprepningsbeteenden som hämmar och begränsar oss. Detta sker på insidan. Ingen kan lösa någon annans problem, bara bidra med information på ett sätt som är så lite hotande som möjligt så att den andre kan använda det för sig själv och utvecklas.
Vi som människor har behov av att vara behövda. Vi vill vara andra till hjälp för att känna oss själva duktiga och bra. Vi vill gärna att andra ska tycka att vi är duktiga, och genom det känna att vi är betydelsefulla. Problemet är att det behövs många som behöver för att andra ska kunna känna sig behövda. Men att behöva är inte lika lätt. De flesta gör ”allt” för att inte behöva andra, för att inte vara till besvär, för att inte behöva vara skyldiga något och behöva säga tack. Det går inte ihop. Det är ett av civilisationens majoritetsmissförstånd att det är bättre att vara behövd än att behöva.
Varje gång jag behöver en annan människa ger jag den människan en gåva, och därför finns det inget att säga tack för. Jag vet att den som får lov att hjälpa mig berikas av det och att det ger en känsla av betydelse. Därmed är det redan från början kvitterat, så när jag som behövt fått det jag behöver, uppmärksamhet, föräldring eller något liknande, kan jag gå vidare utan minsta form av tacksamhetsskuld och utan en känsla av att jag behöver ge något tillbaka.
Ibland är det smärtsamt att få något därför att ens kropp blir glad av det, och för att undvika den glädjesmärtan tar man ofta till dåligt samvete och självbestraffning: ”Usch, vad jag är dålig som människa som behöver andra och som tar upp deras tid och som utnyttjar dem för att själv må bra.” Att då vända på det och inse att den andra fått en gåva är inte alltid helt lätt, men det är det som behövs.
Det är förrädiskt. Det finns en stolthet i att straffa sig själv med skamkänslor, skuldkänslor och dåligt samvete, för då kan man se sig själv som en god människa. Omvänt innebär det att om vi inte har skam- och skuldkänslor är vi i våra egna ögon dåliga människor. Denna myt kommer av att de som representerar någon religion vill ha makt och kontroll och vill att fåren ska anpassa sig till herdarna. Bryter man mot den regeln sägs det att man inte kommer till himmelen efter sin död. Därför finns det status i att ha de här självbestraffande känslorna, och de som inte har dem betraktas som egoistiska. Men inget kan vara mer felaktigt.
Vi har ett samvete, och det innebär att vi har ett rättesnöre i livet. Det rättesnöret har vi fått genom att se hur andra gör och sedan göra likadant, och när det fungerar väl börjar det dyka upp varningskänslor när vi frestas att göra något mindre bra. Samvetet växer genom våra egna erfarenheter och också genom medvetenhet. Till skillnad från det dåligt fungerande samvetet leder ett väl fungerande samvete ibland till outhärdlig smärta och det är tjänligt och gör att vi rättar till det som blivit fel.
Det är samma sak med skam och skuld. Skam upplever vi när vi blir avvisade eller när vi själva avvisar. Det är en känsla vi behöver för att stå ut med livets ofullständighet innan vi har ord för det som händer. När vi har ord konverteras skammen till skuld, lika med att vi är orsaken till något ofullständigt som blev smärtsamt och som blev fel. Den känslan är till för att vi ska bli medvetna och lära oss. Hälften av det vi gör i livet blir fel och det är naturligt eftersom livet är ofullständigt för att kunna vara rörligt och utvecklande. Den felaktiga andelen av våra handlingar är dem vi lär oss något av, blir medvetna av och förstår något av och som vi rättar till om det går. Annars får vi försonas med att livet är som livet är och lida av det som blivit resultatet.
De känslor som har konverterats till nedvärdering och självbestraffning är helt värdelösa, men de har utnyttjats av vissa människor för att få andra att anpassa sig till något, till exempel till en dogm, eller till att en viss människa har överhögheten att döma andra, rent av i Guds namn. Sådant kan vi klara oss utan, men tyvärr är många så präglade av sådana beteenden att de själva förgiftar livsglädjen och livskvaliteten i sitt eget liv.
Ibland tar sig människors äkta sorg och ledsenhet uttryck i att de talar illa om andra människor, skvallrar och nedvärderar, ironiserar och raljerar. Sorgen och besvikelsen döljer sig bakom fasaden, och det kan vara svårt att genomskåda.
I det primära, det som finns när inget annat finns, lever medvetandet sitt eget liv. Det första som behövs är att din kropp är trygg och inte hotad till livet. Då finns det allt utrymme i världen för att leva det bästa av alla liv för dig. Att ägna livet åt att finna ut livet istället för att jaga lyckan i att äga eller bli något, istället för att vara upphängd i allt det ofullständiga som finns i din historia och som gett dig en massa törnar som är smärtsamma och sorgliga. I det primära kan du tänka om dessa saker som fenomen, lära allt som går att lära, försonas och gå vidare, berikad av det som tidigare var en belastning. Om vi inte låter det sekundära ockupera det primäras plats, inte ta över det primäras plats, kommer människoliv att vara mycket mer unika och mindre lika varandra. Då utvecklas inte någon masskultur utan då kommer alla i stället att forma sina liv utifrån livslevandekvaliteten. Många tror att detta är farligt, att det skapar krig och fattigdom, men det gör det inte. Det är outvecklingen i det primära som är faran, inte det primära som sådant.
Det är viktigt att påpeka att det sekundära är lika betydelsefullt som det primära. Men det jag är kritisk mot är när det sekundära får ta över det primäras plats, för då blir det fel. Om det sekundära får följa på det primära är det suveränt, men då behöver man noga göra klart för sig vad som är primärt – existentiellt och givet, icke valbart – och vad som är sekundärt – förändringsbart, valbart och styrt av värderingar. Då behöver man vara noga med att förstå det primära som fenomen och inte göra om det till dogmer eller värderingar eller lägga status i det så att det placeras i någon hierarki.
Jag menar att det sekundära i stor utsträckning har tagit över det primäras plats. Att det primära i vår kultur är så primitivt, så okultiverat och så barbariskt beror på att barn inte får lov att ha den yttre trygghet som gör att de på en och samma gång kan leka och vara skyddade. Barnen drivs in i en pedagogisk fälla av goda ambitiösa människor som vill deras bästa men som inte tror att den bästa utvecklingen sker i lek, i barns kommunikation med varandra när de är trygga och har vuxna förstående mogna människor omkring sig som gör vuxna saker utan att störas av barnens lek. Det är viktigt att vuxna låter barn vara med och erfara vad vuxna gör och att barnen får lov att lära sig på sitt eget sätt, får pröva och misslyckas, pröva och lyckas och samla på sig erfarenheter, leka kring detta med andra barn och gå vidare i livet, i sitt eget tempo och sin egen takt, utan att vara styrda av önskningar, förväntningar och krav från vuxna på att de ska vara duktiga.
Det som primärt råder utan att man skapar det är det vi har med oss från början. Det handlar om den inre tryggheten. I livmodern är vi i den tryggheten. Där har vi allt vi behöver, men vi får ta in det och fylla oss med det vi får, det som omgivningen erbjuder. När vi är födda är vi i oss själva som oss själva. Vi är nyfikna, kreativa utforskare av världen och verkligheten och handlar aktivt. Vi berikas och får bara mer och mer energi av detta. Visst kan vi bli sömniga och trötta och då slocknar vi för att sedan vakna upp till samma kreativa liv.
Egentligen skulle barn behöva få vara i detta läge tills de är tio år. Då har deras förmågor och fenomentänkande och språk mognat så mycket att de kan börja värdera och välja. Dessförinnan behöver de leva i en värld som är given och som har yttre trygghet så att de inte behöver syssla med val. Där det finns en yttre struktur, mat på vissa tider, sömn på vissa tider, kläder så att man inte fryser, sysslor som man deltar i, andra barn i olika åldrar som man kan vara tillsammans med, leka med, leva med, umgås med, prata med. Där kan barn leva i en fenomenvärld där de kan upptäcka allt med sina sinnen, prova ut och undersöka, härma och pröva och misslyckas, slicka sina sår, lära och göra om tills det fungerar. Då blir vi som människor kultiverade i det primära och då hamnar det sekundära på sin rätta plats genom att det har föregåtts av det primära. Konsten är då att inte nedvärdera det primära utan att inse att det i själva verket är en god förutsättning för det sekundära. Ju mer utvecklad och kultiverad man är i det primära, desto bättre fungerar det sekundära.
Det är viktigt att ha tillit till livet och sig själv trots att inget egentligen är pålitligt. Men om man själv lever så att man skadar sig själv och andra så lite som möjligt kan man behålla tilliten, för då kan man vara trygg i att andra kan göra detsamma. Ju mer utvecklad man är primärt, desto mindre rädslor styrs man av eftersom man då har en klar syn på vad som är livsfarligt och vad som inte är det och det gör att det sekundära kommer till sin rätt och får en civiliserande betydelse.
Det går inte att säga vad det primära är förutom att det är allt det som inte är sekundäriserat, och det som är sekundäriserat är allt det vi gör om till objekt. Alla objekt är valbara. De går att använda som produkter. Även människor kan sekundäriseras och då blir de produkter och utbytbara. Det sekundära har kommit till på grund av en människosyn som säger att vi ska skydda människor från döden. Inte så att människan blir odödlig men så att vi skyddar människan så att hon får leva så länge som möjligt. Det är på det sättet som hela det sociala skyddsnätet har utvecklats, och även rättssystemet och hälsovården. Det sociala nätverket ligger också till grund för en arbetsfördelning där många kan ha sin utkomst av något för att få mat och logi, kläder och annat som de behöver. På det området har vi kommit långt, och numera handlar det inte om att överleva primärt utan det handlar om hur vi ska fördela rikedomen, överskottet, mellan oss. Tyvärr är det ingen som säger: ”Vi nöjer oss med den här nivån. Vi behöver inte mer lyx utan nu börjar vi vårda de resurser vi tar ur jorden och återger så mycket vi kan av dem.” Det finns ingen som hejdar sig och säger: ”Nu har vi fått en livslängd som är det dubbla jämfört med för hundrafemtio år sedan, kan vi inte satsa på friskvård nu i stället för på sjukvård? Kan vi inte sluta räkna tid och år och hellre titta på livskvalitet?” Då kanske vi skulle ändra på hur vi lämnar gamla ensamma, hur vi lämnar barn i en svår konkurrenssituation, hur vi utesluter barn och gamla från arbetslivet för att vi ska spara tid för att få mer fritid.
Det går alltså inte att säga vad det primära är, förutom att det är när inget annat är. Under allt annat, allt det sekundära, finns det något. Det är inte ett vakuum, utan det finns något vi landar i och det är det primära. När alla system kapsejsar försvinner inte livet, det bara börjar där det ska börja – primärt, ursprungligt och på ett helt annat sätt.
Jag vet mycket om detta eftersom jag har varit oförmögen att anpassa mig, och eftersom jag inte haft kontakt med känslor på vanligt vis utan i hela mitt liv fått försöka förstå i stället för att reagera spontant. Jag har fortfarande kvar en viss fördröjning och en viss okontakt, men jag tror att jag nu är mycket mer välutvecklad kommunikativt än de flesta andra och det beror faktiskt på denna ursprungliga brist som jag föddes med. Det säger något om att det finns ytterligheter och att det finns balans och att pendeln i det primära slår mellan ytterlägena, och där finns denna motkraft. Därför kan civilisationen inte komma så mycket längre ut på villkorsvägen, objektfieringsvägen, än vad den är nu, tror jag. Framtiden får utvisa när pendeln svänger tillbaka och hur det kommer att se ut då.
Det finns något som råder när inget annat råder och det innebär att om vi är här och nu, inuti, och inte gör eller tänker på något särskilt utan bara är, är det också något. I görandet sätter vi ord på tankarna inuti, eller lever ut känslor som finns, eller anpassar oss till ett måste eller styrs av dåligt samvete eller av mål som vi satt upp. I varandet är vi i närvaro och då blir görandet något som kommer ur det, något som är både självklart och nödvändigt. Då blir vi aktivt handlande, kreativa och utforskande av världen. Då märker vi vilka behov som behöver åtgärdas och gör det. Man kan säga att man sysslar från det man vaknar tills man somnar.
Det som skiljer är att i varandets närvaro är vi nöjda med det vi tänker göra redan innan vi gjort det, och sedan är vi nöjda medan vi gör det, och därför blir vi för vårt välmående inte beroende av resultatet. Och när det är gjort vilar vi tills nästa impuls dyker upp, och då gör vi på samma sätt med den. När livet inte är hotat kan vi leva i detta varande fritt flytande, och i det ansvaret vi då tar för livets kvalitet blir vi fria just därför att vi är tillfreds med oss själva. Då blir andra också trygga och tillfreds med oss.
Det betyder att man kan bli ledsen om man förlorar något, sörja förlusten och sedan försonas med verklighetens förluster. Man kan bli arg när något trasslar till sig och få en massa kraft och energi och kan ”förflytta berg” om det behövs för att få till det man behöver. Man kan bli rädd, känna rädsla, om det är något farligt, och när faran är över skakar man i hela kroppen, hackar tänder, och ögonen känns som om de skulle trilla ur sina hålor. När något oväntat händer blir man glad, skrattar eller ler, känner att det blir roligt och njuter.
När man är under sex år har inte förmågan att tänka om utvecklats. Då reagerar man på en motgång med ett utbrott eller genom att bli sur. Barn blir trumpna eller aggressiva, skriker och sparkar och slår. De håller på tills det går över och sedan blir de som vanligt igen. Det betyder inte att de glömmer det som hänt, bara att frustrationen över att deras önskan, längtan eller behov har släppt taget för tillfället.
Om ett barn har yttre trygghet och någon vuxen i närheten får barnet reagera som det gör, och när det är moget för det säger någon vuxen: ”Nu blir det inte som du vill och du kan reagera som du brukar men du kan också följa med mig till … i stället och se om det finns något kul att göra där.” Om barnet är moget för det stannar det upp, blir förvirrat en liten stund, och väljer sedan antingen att följa med eller att få sitt utbrott. Då är barnet moget för detta val och barnet kan känna att man inte går under om man överger sin önskan eller sitt behov och gör något annat. Då börjar förmågan att använda det sekundära att ta form i antingen/eller, både/och eller ingetdera.
Efter den mognaden och det första valet kommer barnet att mogna snabbt i konsten att välja och ta sig fram i livet, utan att fastna i gamla mönster eller förväntningar som inte går att lösa upp.
Tyvärr har vi inte i vår kultur denna förståelse för den naturliga utvecklingen hos barns reaktioner och beteenden utan i stället inriktar vi oss på att fostra barnen. Vi skuldbelägger barnen och säger att de inte ska reagera som de gör, att de måste anpassa sig och göra som de vuxna säger och vill, att det är bättre att vara ”snäll” = välanpassad, än att reagera relevant utifrån den egna personligheten.
På förskolan och också i många hem får barn beröm och belöning om de anpassar sig i stället för att få utveckla det primära, och de kan också drabbas av sanktioner, vilket ofta kallas för konsekvenser men som i själva verket är bestraffningar, och de får barnen att anpassa sig. Det gör att det sekundära tar över det primäras plats väldigt tidigt och därför kommer vi som vuxna (speciellt när våra barn och ungdomar provocerar dessa outvecklade sidor hos oss) att reagera som treåringar, fyraåringar, sjuåringar, tioåringar i stället för att reagera vuxet, moget, klokt och empatiskt.
När barnen sedan börjar skolan förväntas de ha utvecklat sig i konsten att anpassa sig så till den milda grad att de sitter stilla och bara gör det läraren säger. De ska lära sig på ett speciellt sätt, bli papegojor som upprepar vad de lärt sig och tycka att de själva är duktiga när de gjort rätt. På så sätt grundlägger barn sitt värde genom att prestera, genom att göra rätt, vara duktiga, speciellt i lärarens ögon, och sedan får de ett omdöme som föräldrarna får reda på, och då blir de dukiga i deras ögon också. Barnens värde sekundäriseras.
Det som då hamnar utanför vetskapen i barnet är det som gör att man har en känsla för sig själv, en god självkänsla – att värdet finns i att man finns, att det inte går att lägga till eller dra ifrån på det värdet, att det är givet genom att man blivit till och är i livet.
Förlusten av detta kan medföra att man inte klarar att vara nöjd i sig själv, att man tror att man måste göra något mera, något bättre, något som man inte vet vad det är och som man därför ständigt har en oro och ett inre krav i förhållande till. Det leder till otillfredsställelse och misstro mot en själv och att man hela tiden strävar efter att vara duktig och till lags.
Förr i tiden kunde det vara på ett annat sätt för fattiga barn. De utvecklade ofta en god självkänsla. Varför då? Jo, därför att ingen fostrade dem före fyra års ålder. Barnadödligheten var så stor att det inte var någon idé att fostra dem förrän några år senare. Det gjorde att barnen utvecklades primärt gott och var i sin mognad och väl tillgodosedda och hade grundlagt en massa förtrogenhetskunskap innan deras anpassning började.
Rikemansbarn blev däremot ofta fostrade väldigt tidigt, och det var de som fick ”dåliga nerver”, blev självkritiska och vände det i bland annat tyranni mot de fattiga. Det var avund för att de fattiga hade något som de rika inte kunde ta eller köpa sig till, och det gjorde att de rika plågade de fattiga på de mest bestialiska sätt. De betedde sig överlägset, inte för att de var det utan just därför att de saknade den ovillkorliga livskvalitet som finns i att man har fått utvecklas primärt. Det är genom denna förlorade utveckling som all kränkning och nedvärdering sker mot de underlägsna och som tar sig uttryck i bland annat rasism.
I vår kultur gäller det i stort sett alla människor eftersom vi antagit idealet att pedagogiskt, genom beteendevetenskapen, sätta fokus på reaktioner och se till att de olämpliga manipuleras bort så tidigt som möjligt. Det finns en vits med att barn inte ska börja skolan förrän vid sju års ålder, hellre ett år senare än tidigare, nämligen att först då är den fysiska och mentala mognaden på den nivå att de kan sitta still och ha uppmärksamheten riktad på vad de ska lära sig. Dessförinnan ska de vara i en leksituation där det finns vuxna som står för den yttre tryggheten men lämnar barnen fria att vara kreativa, operativa, nyfikna, utforskande av världen och verkligheten, i relation till varandra, och där de får lösa sina motsättningar utan intellektualisering och värdering. Barn behöver inte stoppas från att slåss förrän deras liv är i fara och det händer nästan aldrig, så låt barn komma till rätta med sina motsättningar och mogna i att så småningom kunna prata sig fram i stället för att ta till handgemäng.
Det jag är kritisk emot i vår kultur är att barn inte har den föräldring, den yttre trygghet som gör att den inre tryggheten blir möjlig och att barn ska anpassas för att bevisa att de vuxna är goda och bra människor och föräldrar. Vi är bra som vi är och det duger. Vi blir inte ett dugg bättre för att våra barn dras in i symbios för att bekräfta oss vuxna utifrån och själva förbli outvecklade eller tilltrasslade. Ju fler generationer som gör så här, desto mindre frihet kommer barn att växa upp under, och det gör att det blir svårare och svårare att vara nöjd inuti.
Symbios är ett av majoritetsmissförstånden. Barn är i gemenskap inuti livmodern, barn föds in i gemenskap med mamman, barn fortsätter vara i gemenskap eftersom det är det naturliga tillståndet som råder i sig självt. Om det inte händer något traumatiskt som skiljer barnet från denna gemenskap behöver barnet inget mer än vanlig skötsel och att mamman ägnar sig åt att ta hand om sig själv och må bra. Barn skriker när de får behov av något och de förväntar sig tryggt att vad de behöver kommer så att de kan ta in det och bli nöjda i sig själva – det jag kallar autonomi. Så gör vi hela livet om vi inte luras att tro att vi kan få tillfredsställelse utifrån av någon annan. Men om vi luras till det får vi en pockande känsla av att inte vara nöjda och vi blir beroende. Därav anpassning och misstro mot vår egen förmåga att vara tillfreds.
Det stora problemet är att det blir jobbigt att hela tiden försöka tillfredsställa någon annans behov när det faktiskt inte går. Det gör att mamman blir utsliten, utbränd, irriterad och frustrerad på barnet, känner sig låst och otillräcklig, ensam och besviken. Hon trodde att hon skulle få tillfredsställelse genom att tillfredsställa barnets behov, och när barnet blir mer och mer missnöjt eftersom detta inte fungerar, tror hon att det är fel på henne som mamma, och det står ingen ut med så därför börjar hon söka efter någon form av kompensation. Det är så ”bortskämdhet” uppstår. Barnet får en massa saker som det inte behöver. Det blir vant vid att få saker och tappar snabbt intresset men matas med mer och mer. Barnet får allt det vill ha utan stopp och blir mer och mer ensamt och missnöjt. Denna onda spiral är mycket vanlig i dag.
Det barnet verkligen behöver, det som är lösningen, är att mamman (eller vårdaren, vem det än är) inser att det inte behövs någon prestation för att vara mamma. Du är du, och var nöjd med det, var glad i att du är du som mamma. Var nöjd med att du fått ett barn, att du tar hand om ett barn, och njuuuuut av livet. Då blir barnet förnöjt för då vet barnet att det inte behöver prestera en tillfredsställelse som ska bekräfta mamman.
Det är mycket lätt att gå i symbiosfällan. Man märker att man har gjort det om man blir utsliten av att vara mamma. När man själv inte känner sig berikad av att ha ett barn beror det ofta på att man just hamnat i prestation i stället för intimitet och ömsesidighet.
Det gäller också vid förälskelse. Först blir man så glad i den man mött, älskar allt denne säger och gör. Lever i ett rus, i sus och dus. Sedan kommer en massa andra känslor, missunnsamhet, avund, girighet, svartsjuka. Antingen går förälskelsen över och man går skilda vägar eller också börjar man investera i att äga den andre. I vilket fall som helst försvinner den lätthet och glädje som fanns i relationen. Problemet är just att man själv trasslar in sig i symbios med den andre och att det blir kamp och prestation i stället för frihet och glädje.
Både när det gäller symbios med barn och med en partner är det viktigt att veta att symbios inte behövs utan är en tilltrassling som beror på ett tankefel men att det är så vanligt att det ses som normalt, trots att det är ett missförstånd. Om jag funderar igenom detta och inser att alla dessa värderingskänslor jag får bygger på att jag tänker fel, får jag en möjlighet att tänka om och släcka ut dessa negativa känsloyttringar. Grunden i dessa känslor är att jag tror att jag kan få tillfredsställelse utifrån, men jag har faktiskt blivit lurad. Den andre är förmodligen också lurad, men det är bara mig själv jag kan ändra på.
Egoism är ett nyckelord. De flesta har lärt sig att det är egoistiskt att tänka på sig själv först och att se till att man själv är tillfreds. De flesta tror att om ens mål är frihet är man egoistisk. Det gör att vi som människor anpassar oss i stället för att vara fria.
Tänk dig att frihet finns. Det är det naturliga tillstånd som råder när vi har det nödvändiga tryggat. Varje barn är fritt från början. Det är nyfiket, kreativt, aktivt handlande. Barnet gör erfarenheter och lär sig om världen och verkligheten. Det har någon som föräldrar det, som står för det yttre så att barnet kan utveckla sig självt som sig självt.
Om vi fortsätter så och inte anpassar oss utan lever mutualistiskt i relation till dem som finns i vår omgivning, kommer vi att tillfredsställa oss själva och också ge alla andra utrymme att göra likadant. I boken Kontinuumbegreppet, sökandet efter den förlorade lyckan beskrivs detta hos en ursprungskultur. Författaren, Jean Liedloff, kommer till en by och får leva i dess utkant, och hon beskriver invånarnas tillfredsställelse med livet som livets mening och glädjen i att vara.
I vår civilisation och inom kristendomen kallas detta för egoism och är syndigt. Därför vänder vi på det. ”Älska din nästa såsom dig själv.” Detta bibelord tolkas som: ”Du ska först älska din nästa, sedan får du älska dig själv om det finns tid och möjlighet.” Denna tolkning utgör ett majoritetsmissförstånd. Du kan nämligen inte älska din nästa utan att vara tillfreds själv, och när du inte är tillfreds själv inträder egoism. Egoism är kroppens skydd och försvar för att kunna överleva. Alla som inte lever i ovillkorlig kärlek till sig själva utan värderar sig själva är egoistiska, för det är det som är egoism. Det anses som ödmjukt att älska sin nästa, ställa upp, bjuda på sig själv, offra sig – då är man inte egoistisk. Fel, fel, fel!!!
När man offrar sig, ställer upp och bjuder på sig själv, både gentemot sina barn och sina andra nära relationer, hamnar dessa i en fälla. De måste betala tillbaka med tacksamhet och gentjänster. Med barn är villkoret att de i vissa avseenden ska bete sig som vuxna och vara bundna i relation till föräldrarna. De styrs sedan av dåligt samvete och skuldkänslor. När det gäller partnern handlar det om trohet och rättvisa och ett antal outtalade förväntningar som den andre ska uppfylla utan att man säger det.
Detta leder till anpassning och till att människor känner sig hämmade och begränsade, styrs av andras outtalade förväntningar och känner sig otillräckliga eftersom andra aldrig visar att de är nöjda. De lever ju också i att ha krav på sig själva och vara missnöjda med sig själva, så den andres ansträngning får inget resultat, ingen tacksamhetsreaktion, och på så sätt blir det mer och mer prestation och människor blir mer och mer deprimerade och utbrända. Tyvärr är det få som märker att detta beror på ett tankefel och inte på att man blir utsliten och uttröttad och tror att andra kan ta något från en så att man inte kan vara nöjd och tillfreds. Det här är ett uttryck för symbiosen.
Avslöja dig själv i detta. Frihet finns i autonomi och varken i passiv eller trotsig anpassning. Trots är att leva anpassat, fast tvärtemot. Om man trotsar det man varit styrd av är man fortfarande lika styrd av det. I och för sig kan trots vara ett första steg mot att våga stå emot en symbios, men det leder ofta till bumerangeffekten; att man själv blir livrädd för att bli avvisad på det sätt man själv avvisar genom att säga nej. Det blir förlamande på samma sätt som anpassning, och då börjar man antingen att smickra och ställa sig in eller också att vara vrång och avog för att stå ut med avvisning. Detta är den andra sidan av symbiosen, och den kampen förekommer ofta mellan barn och vuxna och mellan vuxna barn och föräldrar.
En kvinna som jag berättade detta för sa spontant: ”Men vad är alternativet? Hur kan man komma ur denna fälla? Jag tycker att det verkar omöjligt, och det är ju normalt att det är så här i relationer. Sådan är relationen till mina egna föräldrar. De är aldrig nöjda med mig. Det finns alltid något att klaga på. Far säger inte så mycket men han verkar ändå inte nöjd, och mor, hon talar om för mig varje gång vi möts hur andra barn ställer upp för sina föräldrar och hälsar på dem ofta. Jag kan inte tackla det utan jag får dåligt samvete, det är som om det kryper innanför skinnet och jag blir bara nedslagen. Jag tror inte att min mor gör det medvetet men det händer varenda gång och jag kan inte värja mig.”
”Det du faller offer för är ett majoritetsmissförstånd”, svarade jag. ”När du lyssnar på dina föräldrars klagan över att du inte är så duktig som du skulle kunna vara söker de egentligen intimitet. Det de önskar sig då är att du ska se olycklig ut och tala om för dem vilka fantastiska föräldrar de har varit, hur tacksam du är för det och att du ska be om förlåtelse för att du tyvärr inte kan komma oftare, att du ju har ditt liv, att tiden går så fort. Om du gör det ’botas’ de, ’räddas’ de från att tillfredsställa sina egna behov och kan utifrån, genom dig, få din känsla av dåligt samvete som gör att de kan bekräfta att de har rätt och att deras ord var berättigade. Så kan de upprepa detta mönster varje gång du kommer, klaga på något, få dig att känna dåligt samvete, och då räddar du dem genom att ödmjuka dig. Så går spelet vidare.
Om du skulle vilja vara autonom i stället skulle du när detta scenario utspelar sig, antingen ignorera det helt och hållet och själv bara vara glad och i intimitet med dem så att de känner på ett äkta sätt att du gillar dem, eller också beskriva hela deras drama och spel och fråga om de hellre vill fortsätta med det än vara glada för att du kom just nu, att du är där just nu, att ni kan ha roligt tillsammans den stunden du är där, i stället för att öda tid på gammalt skräp.”
Som tonåring vill de flesta unga göra sig fria från symbios, och de flesta föräldrar försöker fostra sina tonåringar till samma anpassning som de själva har. En stor del av tonåringarna gör som föräldrarna säger för att vara lojala. De anpassar sig och blir inte självständiga utan upprepar i sin tur samma mönster gentemot sina barn. Andra unga väljer den andra sidan av anpassning, de trotsar, och i stället avvisar de föräldrarna. ”Vart ska du?” Svar: ”Ut.” Och så går de och hör inte av sig. Så blir det bråk eller uppgivenhet och de unga blir utan föräldring. I det sårbara tillståndet, i det trotset, är det lätt att vilja ta sig ur det, och då är det lätt att haka på kompisar, röka, dricka, hascha, ägna sig åt sex. Det blir en kompensation för intimiteten med föräldrarna. Ingen orkar med att bara få missnöje över sig i stället för intimitet, och unga vet inte hur de ska vända detta. Det är föräldrarna som kan tänka om, men ofta vet inte de heller hur de ska göra, så därför blir detta det normala, allmänt rådande, även om det inte är det naturliga eller något bra med det.
Det första man kan göra är att själv tänka efter om ens ungdomar vet allt som de behöver veta för att klara sig bra i livet. De flesta vanliga barn kan allt de behöver kunna när de är tio, tolv år. Det mesta som är frestande men skadligt har man pratat om, rökning, att dricka sprit, att knarka, att vara rädd om sin frihet när det gäller sex och att sex inte är kärlek utan en drift.
Om det är så att man inte har pratat med sina barn om detta är det nu hög tid att göra det. Om man inte vågar själv kan man ta med sig den unge till ungdomsmottagningen och låta dem upplysa barnet. När det är gjort kan man lugnt räkna med att barnet vet det som barnet behöver veta och att det behövs ytterst lite påminnelse. Om man som förälder ändå vill påminna sitt barn ska man se till att man är nöjd inuti och säga: ”Förlåt en tjatande mamma, men du vet att jag vill dig väl, var rädd om dig, och om du hamnar i någon situation som du inte riktigt vet hur du ska fixa så ring till mig så kommer jag och hämtar dig, okej?” Dessa intimt förtroliga samtal innan den unge går ut är guld värda. De leder ofta till att unga människor känner sig öppna och sårbara och starka. Att de är kapabla att avstå ifrån det destruktiva och bara ha roligt, och ofta drar de med sig sina kompisar åt ett bra håll.
När man som förälder talar med sin tonåring är det viktigt att man har tillit till sig själv och att man därmed är tillfreds. Man måste ha bearbetat insikterna i det primära för annars blir man inte trovärdig. Det beror på att just i tonåren har barnen ett så öppet sinne att det inte går att lura dem att tro att det sekundära är existentiellt. Det fungerar till exempel inte att säga till en tonåring: ”Om du inte går ut med bra betyg i skolan kommer det att gå illa för dig i livet”. Tonåringen vet att rikedomen sitter innanför pannbenet och i det smarta tänkandet, vet att betyget inte går att äta sig mätt på, sova under eller ha på sig för att inte frysa. Det tänker föräldrarna sällan på när de börjar prata med sin tonåring, men det är ett tips att göra det.
Även om man är missnöjd med att den unge tänker gå ut på något riskfyllt är det viktigt att man är tillfreds med att man som förälder är missnöjd. För då blir man ohotande i meningen att man inte kräver anpassning av sitt barn utan i stället är beredd att höra vad barnet säger och bemöta det på ett omvårdande och tryggt sätt. Och man visar att man har förtroende för att den unge kan klara sig men att man har en del råd att skicka med. Det kan barnet ta för att det är ovillkorlig omsorg och ovillkorlig kontroll.
Samhället bjuder på många frestelser och det är få vuxna som är engagerade i ungdomsmiljön. När mitt eget barn, och de andra barnen som fanns med henne, var i den åldern såg jag till att jag arbetade i de miljöer där hon var. På så sätt visste jag alltid vad som hände och fanns till hands om hon skulle behöva hjälp. Hon kunde tycka att det var besvärande ibland, men hennes kompisar önskade att de hade haft en mamma som fanns till hands när de behövde henne.
Allt fokus på det yttre, på att vi ska vara missnöjda och helst köpa oss lycka och framgång genom att leva efter ett ideal, leder till att vi inte förstår livskvaliteten i oss själva, i att vara i tillit och vara nöjda, att ha någon som finns när vi behöver, att vara i relation. Dessa tankefel är allmänt rådande i vår kultur och de utgör ramen för vår tillväxtekonomi och upprätthållandet av det lyxtänkande vi har.
Tyvärr leder dessa tankefel inte till den lycka som vi hoppas uppnå när vi lever i enlighet med dessa värderingar. Detta upptäcker vi ofta när vi är i fyrtioårsåldern, och då är det många som drabbas av en kris. Vi sätter namn på den, livskris, fyrtioårskris, och så tror vi att problemet är löst med det. På samma sätt anser vi att om vi bara får en diagnos blir vi nöjda och då är problemet löst. Denna myt är också ett majoritetsmissförstånd. Diagnosen gör att vi kan ringa in problemet och det är bra, men det är inte någon lösning.

Primärt arbete och primärt tankearbete

Allt jag förstod om livet, världen och verkligheten var till för att levas. När jag begrep något tittade jag på verkligheten och såg om jag tillämpade det eller ej. Jag prövade och prövade och misslyckades, men ibland lyckades jag. Mer och mer förstod jag att det fanns hur mycket som helst att förstå och att jag förstod försvinnande lite. Det var så spännande att leva och praktisera allt som fanns. Jag förstod också att andra levde på ett annat sätt. De lärde sig något, repeterade det och reflekterade inte över om det stämde överens med vad de sa. Det förbryllade mig. Många sa en sak och gjorde motsatsen och deras kroppar protesterade men det tycktes de inte märka.
Jag såg kroppar som blev nedstämda och oförmögna till känslor och då gick de personerna till doktorn och fick medicin. Jag förstod ingenting för jag såg att de behövde koppla ihop medvetandet och kroppen och då skulle nedstämdheten gå över i ett nafs, men det gjorde de inte och jag förstod inte varför.
Många gick på lokal och drack sig fulla istället för att tänka och få ihop sin kunskap med verkligheten och det tyckte jag var ännu dummare för det blev de bara dummare av.
Jag tänkte att jag måste tala om vad jag kunde och att jag såg hur felet såg ut. Men jag visste inte hur jag skulle göra för jag visste att det skulle till känslor för att kunna säga det på rätt sätt för den andres öron.
Till en början talade jag om direkt vad jag såg och då blev den som lyssnade sårad, kränkt, arg, frustrerad eller förvirrad. Jag förstod att det inte gick att rakt på sak säga vad jag såg, för den andre såg inte samma sak som jag och uppfattade inte detsamma som jag. Då började jag leta efter metoder att hälla det jag ville säga i, så att andra kunde uppfatta det trots att det var nytt för dem.
Jag hade redan som barn insett att medvetandet inte var dödligt och att det därför inte fanns någon rädsla där. Rädslan uppstod först när kroppen var inkopplad. Kroppen är dödlig och har därför ett skydds- och försvarssystem som inte styrs av medvetandet, och som klickar igång i form av rädsla när det uppstår en fara för kroppen.
Jag såg också att många inte hade någon koppling alls mellan medvetandet och kroppen och det tog mig många år att förstå att de hade något annat än jag – känslor som kroppen skapade och som utgjorde en bro som gjorde att de kunde känna sig trygga trots att de inte var det i verkligheten.
Mellan kroppen och medvetandet finns det en form av övergång. Medvetandet kan vara helt upplyst och avkopplat från de kroppsliga behoven. Det är det yoga går ut på. Men kroppen har behov och kroppen pejlar in vad som är hotfullt och vad som är tryggt. När kroppen har tillit till att den överlever ger den medvetandet frihet från sin inverkan, men om kroppen på något sätt inte känner sig tillvaratagen och har behov som är livsviktiga då ”spökar” den för medvetandet.
Många kroppar är aldrig någonsin trygga och det beror på att de blivit skrämda, traumatiserade, som små, och därför har de personerna inte ett fritt medvetande som kan fånga upp information. Medvetandet styrs då i stället av olika rädslor och hjärnspöken – föreställningar som skrämmer. Rädslor är till för att människan ska få fokus på kroppen och kroppens dödlighet och rädda kroppen ur fara. Och när den är utom fara kan medvetandet blir fritt. Det är när en människa tar ansvar för sin egen trygghet i kroppen som hon känner sig fri, och frihet är det viktigaste som finns för oss som människor, för då är vi i kontakt med det universella.
Man kan gå andra vägen, den kroppsliga. Sexualitet, eller den sexuella akten, har tre syften: att alstra barn, att njuta och att få rädslosläpp. De som ständigt är fångade och låsta i sina rädslor får allt svårare att härda ut med sitt liv. Ett sätt att få lite lindring tillfälligt är att hitta någon att ha sex med. I utlösningen blir personen för några ögonblick fri i sitt medvetande, och det gör att livet blir uthärdligt. Man kan tillfredsställa sig själv sexuellt, men det får inte samma effekt eftersom det sker i ensamhet och inte i gemensamhet.
Den låsta kroppsrädsla som finns kvar när det inte längre föreligger någon livsfara leder ofta till leda och alstrar meningslöshetskänslor. Dessa känslor är till för att man själv ska bli medveten om att det inte föreligger någon kroppslig fara, men istället vänds de ofta till självmordstankar.
Ibland är denna kroppsrädsla så stark att den driver fram olika destruktiva beteenden. Den kan vara grunden till att man missbrukar något gift eller läkemedel, den kan vara orsak till våldtäkt och mord. Den är alltför lite uppmärksammad och respekterad, denna kroppsrädsla, som senare i livet, när kroppen inte längre kan minnas att den är rädd, går över i ångest.
De flesta vanliga psykoterapierna inriktar sig på psyket och det undermedvetna, men de har inte den kontakten med en persons kropp som gör att kroppen blir trygg. Det aktar man sig för eftersom det utlöser oförlösta rädslor och sexuella känslor, särskilt hos terapeuten själv, och det är så okänt och ovant att det kan de flesta terapeuter inte hantera, och det blir förödande för klienten eftersom terapeuten då använder denne för sin egen räkning.
Det finns olika former av massage och kroppsterapier som bara går på kroppen, och de leder ofta till att den blir förlöst, även om det är kortvarigt, eftersom massagen inte kopplas ihop med medvetandet så att kroppen och medvetandet kommunicerar.
Vill man skapa en sådan kommunikation mellan kroppen och medvetandet behöver en person ha den yttre trygghet, det jag kallar föräldring, som gör det möjligt att vara i den egna kroppsliga inre tryggheten, och samtidigt fritt få vara i fysisk kontakt för att medvetandet ska kunna flyta fritt och fånga information var som helst och ha kvar den i medvetandet, i känslorna, i kroppens celler.
När föräldring fungerar går det först signaler till kroppen att ladda ur och då kommer känslorna att svalla – hejdlös gråt, hysteriskt skratt, frysande och skakande och oförmåga att stå på benen, man kokar, morrar, fräser, ylar, bankar. Allt eftersom känslorna laddar ur sig kraschar de låsta rädslobilder som finns och faller ihop som ett korthus. En och annan bit finns kvar och de utgör en bro till minnet och det räcker för en nyorientering.
Efter dessa urladdningar blir det tomt på insidan och den tomheten är ångestfylld men den ska personen inte lämna. Det är viktigt att stanna kvar i den så att all information från kroppen kan stiga upp i den tomheten och allt medvetande som minne och andra föreställningar ska kunna rinna ner i den.
Så börjar en skakande upplevelse där man varken vet ut eller in, där man inte kan säga något, svara på något eller orientera sig. Det är så fruktansvärt otäckt att vara i det tillståndet att man ofta behöver ligga ner och ligga på någons arm och vara omsluten av en mjuk filt, och att någon är där, nynnar lite eller småpratar för sig själv, stryker med handen så att personen känner att någon är där och att den personen som är där stannar i sin egen trygghet men sträcker sig ut mot den andre och sällskapar, i den meningen bara är medveten.
Det är detta jag kallar primärt arbete och primärt tankearbete och det växlar beroende på vad personen behöver. Detta utgör bron mellan kroppen och medvetandet, och en människa som får en annan människa som bro kan få kontakt med sig själv och lösa sin kropp från gamla rädslor så att känslan av frihet blir en realitet.
Jag vet att sinnet är ljust när kroppen inte är rädd och jag vet att sinnet mörknar allt eftersom kroppen blir mer rädd. Det är därifrån ondska, elakhet och egoism kommer och jag vet att det går att släcka ut, men den förtrogenheten och den typen av kunskap finns inte med i naturvetenskapen, för detta är en vetskap och den finns bara i atmosfären och den låter sig inte fångas i något test. Det är därför vi som är autistiska har så svårt att svara på, eller göra något, som den andre redan vet eller kan själv, det går inte ihop i vår värld.
Vad min far visste eller inte visste vet jag inte, men han utgjorde denna bro mellan mitt medvetande och min kropp. Han såg till att min kropp var i trygghet. Han skyddade mig som ett pansar så att ingen fick göra åverkan på mig fast de flesta ville fostra mig, straffa och mästra mig ”så att det skulle bli folk av henne också” så att jag inte skulle vara en bortskämd unge som alltid fick som jag ville. Någonstans var det nog, och då skulle jag fostras till anpassning. Men min far visste att det inte gick. Han hade klart för sig att det var det ohälsosammaste som kunde hända mig, att jag som var så skyddslös och utan filter skulle invaderas av andra människors missnöje och värderingar. Han tog på sig uppgiften att vara mitt filter, och det har gjort att jag har minimalt med låsta kroppsrädslor, och därför har jag blivit bevarad i mitt fria medvetande.
Det är det som är skillnaden. Jag kan inte ladda ur känslor och få kontakt med mitt medvetande. Jag behöver ta hand om min kropp och försätta den i den yttre tryggheten så att kroppen kan släppa mig fri att vara i mitt medvetande och surfa ut i universum och fånga information. Sedan har jag så lite medvetenhet om hur det ska vara, vad som är normalt, vad man gör och säger som passar sig, och det gör att jag kan fungera som bro åt andra som behöver detsamma som jag, fast ofta av en helt annan anledning.

Tankefel och majoritetsmissförstånd

Ett majoritetsmissförstånd är ett tankefel som har uppstått någon gång och som har blivit en allmän värdering som man tror är rätt och som man lever efter som om den vore en lag.
Livet är paradoxalt, det är hur enkelt som helst. Men det är inte lätt att leva i det enkla och må bra, utan vi flyr ofta från det för att det är smärtsamt och vi tror att livet ska vara smärtfritt för annars kan vi inte må bra. Detta är ett majoritetsmissförstånd.
Det blir smärtsamt att ingenting är som det ser ut att vara, att ingenting är enkelt utan att alla insikter är smärtsamma och ställer till med kaos inuti. Många känner sig lurade, de har i hela sitt liv hört att ”vänta bara tills du … då blir det lätt, då blir det enkelt och självklart och färdigt och då blir du lycklig och kan vara det i alla dina dagar”.
Det jag är kritisk mot i vår civilisation är just att det sekundära har tagit över det primäras plats. Därför blir vi så outvecklade primärt att vi när vi blir hotade och rädda reagerar väldigt primitivt med vår autopilot. Det är det jag försöker göra något åt. Att ge människor en förståelse för vad som går att välja och vad som sker med automatik och hur man gör för att utveckla det primitiva primära till att bli högfungerande kultiverat i stället.
Men det är viktigt att förstå att de skuldkänslor man får är ställföreträdande för smärta. När vi som människor känner att något slår an inuti, något där vi skulle kunna tänka om, någon gammal värdering som är en fördom som vi skulle kunna lösa upp, då gör det ont. Det känns smärtsamt. Men i stället för att leva i den smärtan, stanna i den smärtan, förvandlas den till en anklagelse mot oss själva och då tappar vi bort vad det var som skulle kunna förändras.
Den där tomheten, det där kaoset man känner på insidan, det som vi ofta kallar ångest, det är i sitt ursprung nödvändigt för utveckling. Kroppen har en massa information, och medvetandet har också en massa information, och det sker inte något utbyte med automatik mellan kroppen och medvetandet. Att det finns ett glapp dem emellan tror jag beror på att människan i många lägen i den vilda naturen hamnade i livsfarliga situationer, och om kroppens och medvetandets kunskap hade varit hopkopplade hade inte reptilreaktionerna för att överleva fungerat. De försätts ur spel när förnuftet styr, och när vi är i livsfara behöver vi autopilotens reaktioner, och då plockar vi fram information från hela mänsklighetens tillvaro på jorden, och på så sätt överlever vi.
I många lägen är det så att vi inte kan skilja på vad som verkligen är existenshotande och vad som är elementärt och valbart. Mycket därför att det sekundära tar över det primäras plats. I vår civilisation har vi eliminerat många faror men fått andra i stället. Vi möter inte särskilt många vargar i vår vardag men vi får passa oss så att vi inte blir påkörda av bilar. Vargfaran är människan programmerad för sedan urminnes tider, men bilarna har bara funnits i knappt hundra år, och det är det som gör skillnaden i reaktioner.
Kroppen alstrar eller skapar ett tomrum för att informationsutbytet ska kunna ske. I det tomrummet möts medvetandets och kroppens information. Det blir en kaotisk förnimmelse som blir nästan outhärdlig. Det tar sin tid innan detta informationsutbyte har skett och under tiden blir vi oroliga för att vi ska bli tokiga eller inte vara effektiva och då vill vi ha bort detta så fort som möjligt, helst med medicin. Vi går till sjukvården, får en diagnos och ett recept, och sedan dövar vi denna process. Med hjälp av ”lyckopiller” förskjuter vi oss till ett förytligat läge och tror att vi inte är deprimerade fast kroppen signalerar att den är besviken för att informationsutbytet blir avbrutet.
Anpassa dig till de vuxna för det är de som vet, anpassa dig till lärarna för det är de som vet, anpassa dig till arbetsmarknaden för det är den som gör det möjligt för dig att försörja dig, anpassa dig till det ekonomiska systemet för det är det som gäller för din existens, anpassa dig till bidragssystemen så blir du trygg.
Ett annat majoritetsmissförstånd är att vårt liv hänger på att vi får bra betyg i skolan, att vi då är vällyckade som människor och om inte är vi värdelösa.
Men det är viktigt att veta att skolan är sekundär och att den inte har patent på kunskap. Vi lär från det vi blir till tills vi dör. Det vi lär är olika saker och det som är utanför skolan kallas ofta för förtrogenhetskunskap. Det betyder att vi lär i ryggmärgen i stället för i intellektet.
Skolan är samhällets instrument för att selektera oss, för att betygsätta oss och sätta in oss i fack. Kulturen bygger på hierarki och där är det viktigt att man vet var man ska placera olika människor. Vi objektiviseras och blir goda instrument för samhällsmaskineriet. Då är det viktigt att vi alla kan samma sak, att vi får samma lärdom var vi än lever i vårt land. Vi lär oss att läsa, skriva och räkna och vi får ett mått av allmänkunskap som alla ska ha.
Det finns en vits med att lära detta. Just att lära ett annat språk, ett intellektuellt språk, att lära i medvetandet, i det mentala och att kunna upprepa det för andra, gör att vi får en annan syn på tillvaron än den som grundläggs hemma i det primära. Där uppstår det en unik kultur med dem som lever i samvaro.
Det primära är viktigt till hundra procent och det sekundära är viktigt till hundra procent, men vi som människor tappar vår livskvalitet när vi ändrar på värdena och ser det primära som oviktigt och det sekundära som det enda viktiga. När vi låtsas som om det primära inte föregår det sekundära och låter det sekundära blir primärt existentiellt, då binder vi ris åt egen rygg och det är det som har skett i västerlandet och det är det vi kallar civilisation.
Det som blir fel och som skrämmer oss människor är när det blir existentiellt viktigt att vi får bra betyg, att vi kan lära in det läraren lär ut, att vi kan anpassa oss och prestera sådana prov att vi får högsta betyg. Om vi passivt kan fungera som papegojor och bara mata in det som behövs för att sedan rapa upp det i rätt ögonblick för att få detta betyg går det hyfsat bra, men väldigt många kan inte det. De behöver intimitet, relation, dialog och möjlighet att få säga saker och ting inifrån sig själva, så som de uppfattat det hela, men då får de inte bra betyg. Många ”orkar” inte bry sig eller kan inte därför att de inte får tillräckligt stor vinst.
När det sekundära tar över det primäras plats så att en företeelse som är högst valbar blir på liv och död, då blir det förödande. Detta kommer att leda till skolans sönderfall.
Många av dem som drabbas av något i sitt liv blir rädda, för de förstår inte vad de själva kan göra för att må bra, och då tror de att de behöver en läkare som talar om för dem vad det är som är fel så att allt kan bli bra igen.
Att det är någon som verkligen är kunnig, det är naturligtvis bra. Det har alltid funnits shamaner, medicinmän, orakel, vise män, magiker, och de har inte alltid gynnat människor, så det är bra att det finns vetenskap som tillrättalägger, sprider kunskap och kan hjälpa folk. Men samtidigt är det viktigt att denna vetenskap inte får ett eget liv genom att göras till en vinstdrivande verksamhet som vill tjäna miljarder på okunniga människors behov av hjälp. Det är det jag vänder mig mot. Det är där majoritetsmissförståndet uppstår och där menar jag att hela samhället, speciellt alla byråkrater, har ett ansvar för att inte falla offer för de marknadskrafter som vill exploatera människors rädslor.
Därför är det viktigt att få information och alternativ för att kunna tänka om och ta en annan väg. Det kräver kraft eftersom det vill till civilkurage för att gå mot strömmen av massiv indoktrinering om medicinens fantastiska förmåga att göra oss lyckliga.
Att göra det lätt för sig, att ta den bekväma vägen, att ge experterna rätt för att de har utbildning eller för att man nedvärderar sin egen förmåga att reflektera och vara expert på sig själv, den frestelsen är stor. Det är snabbt, effektivt, rationellt och bekvämt att dela på ansvaret så att experten tar över mitt ansvar för mig själv. Problemet är just att det leder till exploatering på grund av att så fort det går att tjäna pengar på något blir vinsten viktigare än den verkliga hjälpen. Uppdragsforskning och uppdragsutbildning står inte fria, och det innebär att den som utför den tänker bort objektiviteten, för om inte resultatet gynnar uppdragsgivaren dras pengarna in.
Och det är vi som är majoriteten som måste ändra på det. Uppifrån kommer inte den förändringen. De som vinner på våra tankefel vill att vi ska ha dem kvar för det gör att de kan fortsätta att kamma hem miljarder.
Vi har ett existentiellt behov av intimitet, ett möte, en ömsesidighet som är ett givande och tagande. Vi förstår och blir förstådda i ett svindlande ögonblick och det kan vi leva på mycket länge. När vi delar liv med ett antal personer finns det alltid tillgång till sådana ögonblick utan att vi aktivt behöver söka oss till andra människor för att få tillgång till denna intimitet.
I grunden är det meningen att vi ska vara omgivna av människor i alla åldrar och att vi själva först är barn och blir omhändertagna, sedan unga och i stånd att bryta oss ut eller ta oss in i andra gemensamheter, sedan vuxna när vi själva tar hand om barn och gamla och andra behövande, och då behövs vi. Då lever vi livet i livets mening och vi känner vårt värde.
Det värsta är att de flesta tror att frihet är att slippa leva i gemensamhet med dem som behöver oss. Vi tror att det är en belastning att ta hand om våra barn för mycket, eftersom vi måste förverkliga oss själva när vi är unga, för sedan blir det för sent. Vi tror att de äldre mår bra av att bo med bara äldre så att de inte blir störda av barn och stress och irritation från dem som behöver arbeta ute i samhället. Vi tror att det är bra att det finns löner till dem som arbetar med behövande så att de behövande inte behöver vara tacksamma för att de får hjälp och att de som hjälper inte behöver engagera sig känslomässigt.
Men detta räcker inte för oss som människor. En enda person kan aldrig vara nog för alla våra behov och önskemål. Vi behöver flera människor omkring oss, och vi behöver inse att det är ett majoritetsmissförstånd att tro att en enda person kan stå för en annan persons hela behov av intimitet. Det behöver vi lösa upp och ändra på.
Om vi vågar möta andra, speciellt om vi lever i en primärgemenskap, kommer vi att ha fullt upp med att syssla med det som är nödvändigt och viktigt, komma fram till hur vi ska leva och ha det tillsammans och sedan vara nöjda. Då slipper vi en massa kompensation, och därmed blir livet billigt. Det gynnar inte tillväxtekonomin men det ger en bra livskvalitet.
När vi lever och bor med andra kan vi göra det autonomt, det vill säga att vi gör om det till vårt eget så att det inte är någon anpassning utan något som vi är nöjda med innan vi har arrangerat det och att vi sedan är nöjda med att vara i den situationen. Visst kommer det en massa konflikter inuti oss som vi behöver lösa för att undvika att anpassa oss, men det är livet och det är personlig utveckling och det mest spännande som finns.
På ett ytligt plan är det enklast att anpassa sig. Det är alltid frestande att göra det som inte tar tid. Samhällsidealet är att det ska gå snabbt, vara effektivt, rationellt och bekvämt och att man ska följa sin egen lust och vilja. Tyvärr leder inte det till lycka. Resultatet blir att vi får en massa tid över som vi ”behöver slå ihjäl”, kompensera, och då köper vi oss tillfredsställelse utifrån.
Du kan vara nöjd och tillfreds inuti dig själv, oberoende av hur missnöjda människorna runtomkring dig är. Du kan inte ha makt och kontroll över att andra ska vara anpassade till och acceptera att du inte kan bli nöjd om de inte är nöjda. Det är att vara intrasslad i andras känslor. Jag kallar det för att symbiotisera.
Det är ett majoritetsmissförstånd att vi inte får eller kan vara nöjda om andra inte är tillfreds. Det är också ett majoritetsmissförstånd att tro att vi kan tillfredsställa andras behov, och att tro att vi är skyldiga att offra oss, bjuda på oss själva, ställa upp så att andra på nåder kan bli nöjda. Så är det inte.
Var och en kan bli nöjd inuti sig själv så länge livet inte är hotat. Vi kan lätt tro att vårt liv är hotat bara för att vi blir rädda, men det handlar om primär omognad. Om vi ser oss om och frågar oss om detta är livsfarligt finner vi ofta att det inte är det. Då kan vi stanna upp och flytta in i oss själva och fråga oss varför vi inte är nöjda, trots att vi är i trygghet. Ofta beror det här på att vi förväntar oss att tillfredsställelsen ska komma utifrån. Detta är ett mycket stort majoritetsmissförstånd, och det leder till just den ofrihet som vi vill slippa undan.
Frihet är något som finns när inget annat finns. Det finns i sig självt och den känslan uppstår inuti oss när vi vet att vi kan göra det som behövs för att vi ska överleva. Det handlar om oberoende, inte om att vara ensam utan om att vara sig själv med andra. För att kunna det behöver vi just bli medvetna om vilka fällor vi går i, vilka majoritetsmissförstånd vi faller offer för.
Autonomi är att vara ett med sig själv. När du är ett med dig själv kan du ge andra friheten att vara ett med sig själva. Det går om vi inser att det inte finns några konflikter utanför oss själva eller utanför andra, utan att alla konflikter är primära outvecklingar och tankefel inuti varje enskild människa och att det är det som är utanför som löser ut konflikter i oss. Sådana insikter gör att vi kan bli medvetna om att vi bär på dessa majoritetsmissförstånd.
Tyvärr gör vi ofta tvärtom, vi anklagar den andre för att göra fel, för att denne gör oss arg, sårad, besviken, som om någon annan skulle kunna skapa våra känslor. Det går inte. Det är jag själv som får en konflikt inuti mig på grund av vad den andre säger eller gör, och det är något som jag själv måste lösa. Och då växer jag. Då mognar jag och blir nöjd inuti för att jag förstår något om mig själv som jag tidigare inte visste. Det är att växa till vuxen. Då blir jag glad inuti och känner denna frihet.
Det är så som vi behöver brottas med de tankefel vi har. Att lyfta fram dem, lyfta upp dem, vädra dem, förstå andra sätt att tänka för att kunna tänka om inuti oss själva.
Så länge du tänker i tid, att det finns en vits med att spara tid, att det är att slösa med tid att vara med sig själv och öva på svåra saker som att tänka om och att lösa inre konflikter, kommer du ingenstans. Det är ett gissel att vi ofta lever i vad som har hänt oss historiskt eller också i vad vi är på väg till, och då är vi inte här och nu och därför fastnar vi i tankefelet att vi förlorar något på att saker tar tid.
Vi har all tid i världen hela tiden så därför behöver vi inte tänka i tid när vi håller på att processa något som hör livet till. Visst har vi tider att passa och det kan vi göra, men just när vi är i något kan vi vara i det här och nu och ha all tid i världen. Det är då vi är i intimitet med oss själva. I annat fall är vi i värderingar om vad som har hänt och är känslomässigt upphängda i det eller i vad som ska hända i framtiden, och i förväntningar och känslor inför det.
Barn har ingen tid eller barn har all tid i världen. Barn är sig själva, de har ingen tanke på vad de vinner eller förlorar, bara att allt är som det är, och de reagerar omedelbart på de känslor kroppen alstrar.
Om den yttre tryggheten finns som gör att de kan vara i den naturliga inre tryggheten upptäcker de världen och erfar vad som är möjligt och vad som inte är möjligt, och de fyller sakta medvetandet med närvaro i det de gör, de växer och tar del i det nödvändiga i livet. Efter hand tar de det ansvar de kan för det nödvändiga, och på så sätt blir de kunnigare och kunnigare. Så visar sig deras fallenhet för olika saker och de får olika intressen, något är intressantare än annat, och då växer medvetandet och livet flyter på i en primär ström.
I den strömmen är människan tillfreds inuti sig själv, hon har tillit till att kunna vara det, hon lever livet levande och livet är värdefullt i sig. Hon är omgiven av andra som lever på samma sätt och i den samvaron uppstår hela tiden möten med de andra som är i samma ström, gemensamhetsströmmen, och livet blir precis som det kan vara för den unika människan.
Många invänder att detta ju bara är ett ideal, och att det aldrig är så där, men att man kan önska sig att det var så där ibland. Man minns hur det var när man var liten. Då behövde man inte tjäna pengar eller se till att någon annan kom till skolan, och det gjorde inget om det var ostädat och odiskat, man tänkte inte ens på sådana saker. Bilen bara gick, inte tänkte man som barn på att den skulle tankas och tvättas, skötas och vårdas och att det fanns mycket i en bil som kunde gå sönder. Man hade en sorglöshet som man inte kan överleva på, och det var frihet, tycker man nu som vuxen. Men med tiden kom det till en massa måsten som man måste anpassa sig till vare sig man ville det eller inte.
Om du har sådana invändningar, tänk dig hur det skulle kunna vara om människor runt dig vore ett med sig själva och därmed kunde samverka med nästan vem som helst utan minsta form av anpassning, bara kommunikation och lösning av egna inre konflikter som uppkommer på grund av andras fel och brister, och att det skulle kunna ge oss en visdom som i dag sover sin törnrosasömn. Tänk dig att detta gäller dig och mig, den lilla osedda människan, och att man inte behöver vara expert eller särskilt utbildad för detta, utan just kan vara sig själv som man är. Det var längesedan detta var möjligt, men vi kan ta den makten över oss själva i dag, vi har tillräckligt med kunskap för det.
Då får vi skrota ett annat majoritetsmissförstånd på vägen och det är att tro att vi måste kunna göra rätt redan från början. Det existerar inte, detta att göra rätt eller fel från början. Det viktiga är att vi gör det bästa vi har tillgång till, och sedan må det blir rätt eller fel. Om det blir bra, i betydelsen att jag själv och andra vinner på det, är det bara att fortsätta. Men förr eller senare havererar det. Sådan är jordens lag. Om det blir dåligt, i meningen att jag själv och andra förlorar på det, behöver man stanna upp, lära allt man kan, sällskapa med det som blev fel och försonas med verkligheten som den är, och sedan se om det finns något som går att rätta till. Detta skapar erfarenheter och lärdom och det är den bästa av livets skolor.
Alla har allt ansvar, och man tar det ansvar man kan. Ju fler arbetsuppgifter och sysslor man kan ta, desto gladare blir kroppen. Sinnet blir ljust och livet blir lätt att leva. Men om man i stället har värderingen att man förlorar tid, att det tar kraft, att andra borde ta sin del av det hela och att jag själv är ett offer som måste göra detta för att jag är kvinna, mor, fru eller man, far, lång och stark, kort och tjock, då finns inte nöjdheten i sinnet. Kroppen blir glad men det blir smärtsamt för kroppen att ha en massa glädje som trängs undan av värderingarna. Dessutom jäktar man, höjer takten för att bli färdig fort och få tid över till annat och ha fritid och koppla av.
Så fort man är i framtiden och i att detta att bli färdig ska vara själva resultatet, förlorar man kontakten och relationen till det man gör. Då blir kroppen rädd och då går jäktet över i stress, och bakom stress finns rädsla. Rädsla för att förlora någon i livet som inte går att förlora. Skräck för att man inte ska hinna allt man tror att man måste hinna innan man dör. Då får man dödsångest.
Det finns inget att hinna. Livet är. Om vi lever på en liten plätt i skogen i ett och samma hus och aldrig reser längre än till affären lite då och då kan vi dö helt i frid, nöjda med vårt liv. Likaväl som om vi är FN-representant och reser världen över och använder våra förmågor att skapa fred på jorden. Frestelsen att lägga värderingar på vad som är det bästa av alla liv är stor. Frestelsen att jämföra och göra en hierarki och ge olika saker olika status är så smygande att vi inte ens märker att vi hamnar i dessa majoritetsmissförstånd. Men frestelsen att tro att det ena livet är bättre och mer tillfredställande än det andra är överhängande.
Sedan, inte att förglömma: arbetet i sig är också lycka, en form av tillfredsställelse i att man har en relation till det man gör. Det finns en friktion mellan mig och det jag gör som drar upp kärlek till känsla. Den är som elektricitet när man får den att strömma så att det blir ljust och vackert. Då blir livet livets mening. Just att leva levande får sitt värde när kärleken tas i bruk.
Ofta när jag pratar om detta får jag följande fråga: ”Hur kan jag komma dit att jag inte hela tiden frestas att gå över i dessa värderingar och fastna i dem i stället för att vara i den ström som du beskriver? Det är så lätt att hemfalla åt vanan att känna sig förfördelad, att känna sig utnyttjad eller orättvist behandlad och att det nödvändiga tar för mycket tid. Det är ett gift som sprider sig i hela mitt sinne och min kropp, förpestar mitt liv och gör att jag blir sur på allt och alla. Jag kommer inte ur det. Vad ska jag göra?”
Jag brukar svara: ”I alla situationer som inte är livsfarliga kan vi komma ur detta genom att leka.”
”Leka?”
Ja, leka i vårt medvetande med allt som dyker upp, till exempel värderingar. Om du känner dig som ett offer, lek då i dina tankar med vad du är offer för. Vad det är som finns under offret? Vilken värdering har du som gör att du känner dig som ett offer? Vilket behov har du som du inte är nöjd med att du har, och som du inte tror att du i sinom tid ska kunna tillfredsställa?
Lek med din lust. Känn efter om du har lust att umgås med någon speciell, ta kontakt, gör något roligt tillsammans med den personen, hitta något ni delar. Om du har ett barn i närheten, låt barnet vara med och hjälpa dig, sjung och berätta vad du tänker och hur du tänker om livet, världen och verkligheten, förmedla dina tankar ut i rummet utan krav på svar.

Relationen mellan föräldrar och barn

Vi är inte färdiga från början, vi är outvecklade. Vi har förutsättningar, och de är fulländade, men vi har ingen aning om hur de kan utvecklas i verkligheten. Därför börjar vi att experimentera och laborera med alla tänkbara varianter för att komma på någon som duger i andras ögon. Det är omgivningen som gillar eller ogillar, och det rättar vi oss efter. Människan är en social varelse, född in i gemenskap och hon vill vara så godkänd som möjligt.
Om vi förstår hur våra felaktigheter uppkommer kan vi bättre stå ut med våra egna fel och brister och försonas med andras fel och brister och komma över lusten att straffa. Frestelsen att genom makt göra en annan människa illa och konfirmera det med att det är berättigat är stor. Det är därför barn ofta blir utsatta för aga och annat våld. Barnen väcker det som är förtryckt hos vuxna, och då får de vuxna lust att leva ut det och då ofta i form av att bestraffa barnen och legitimera sin handling med att det är bra fostran.
Det finns inga dödssynder i den meningen att vi ska straffas för att vi är mänskliga och ofullkomliga. Det är ett majoritetsmissförstånd att vi inte har rätt att göra fel och att vi hamnar i helvetet när vi gör fel. Det är ett majoritetsmissförstånd att vi ska tycka illa om oss själva för att vi till exempel får någon form av tillfredsställelse av andras olycka. Det är ett majoritetsmissförstånd att vi ständigt ska leva med dåligt samvete för att vi är syndiga i meningen ofullständiga och att vår ofullständighet är en arvsynd. Kom ihåg att Guds ord i den tappning som står i Bibeln, uppfattad och nertecknad av människor, inte är Guds ord, utan det människor sagt i Guds namn.
Hur gör man då i stället? Barn och unga gör ju dåliga saker och man måste stoppa dem, annars kan de inte veta vad som är bra och dåligt, rätt och fel. Man känner sig ju nöjd när ens barn slutar med det dåliga beteendet och man känner sig nöjd med sin egen insats när man stoppat barnet och när barnet har anpassat sig. Vad kan det vara för fel med det?
Det är mycket man behöver förstå för att lösningen ska leda till att barnet gör som man vill, men inte i anpassning utan för att det man vill är det bästa och för att barnet inte har något emot att vara en till glädje, om det förstår vitsen med att göra på ens eget sätt.
Det betyder att det inte är någon mening med att slå ett litet barn som inte har utvecklat sitt tänkande. Ta till exempel det som kan hända i sandlådan: barn slår varandra i huvudet med plastspaden, ett barn häller sand på ett annat och skrattar när det andra barnet börjar gråta. Det är bara att stoppa det som är farligt, men barn är experter på att själva gå ur dåliga situationer, de skriker, kryper till den vuxne, får sitta i knäet och bli ompysslade och sedan är de tillbaka och leker.
Det intressanta är vad som går igång i den vuxne. Ofta känns det smärtsamt när ett barn blir överlägset ett annat barn, och den smärtan leder till aggression inuti den vuxne, och då kommer moralen – så där gör man inte – och då rättfärdigar man inför sig själv att man fostrar barnet med att slita tag i det, dra bort det, förmana och banna det, eller avvisa det och gå hem så att barnet ska skämmas och veta att det har gjort bort sig och själv är skyldigt till att det inte får ha roligt längre. Vad händer då inom barnet?
Barnet förstår inte hur den vuxne tänker. I den situationen blir den vuxne ett offer för magiskt tänkande. Föräldern tror att barnet förstår det som inte sägs utan enbart är underförstått, men för barnet är det som händer bara något obegripligt och obehagligt, och barnet blir förvirrat.
Det leder till att barnets autopilot blir programmerad med att om man är missnöjd straffar man den man är missnöjd med. Ofta kommer barnet därför att göra detsamma som vuxen, mot sina barn, mot sin partner och mot andra vuxna som inte gör ”rätt”.
Min poäng är att om du är missnöjd inuti dig själv, om du inte har tillit till din förmåga att vara nöjd i dig själv, utan om du endast blir nöjd med det du gör – fostrar din avkomma till att anpassa sig – då läggs grunden till det som vi kallar för dödssynderna. Dessa tankar uppstår, och vi måste hantera dem, men att förebygga dem så mycket det går, det är det jag är ute efter.
Vi gör ofta fel. Hälften av det vi gör blir fel, dels på grund av bristande utveckling, dels på grund av oerfarenhet, dels på grund av ofullkomlighet, men att vi för den skull ska anses vara syndiga och bör straffas till att anpassa oss är jag emot. Jag vill att alla vuxna ska odla sin förståelse för livet så att vi inte behöver döma, fördöma och straffa, vare sig oss själva eller andra och i synnerhet inte barn.
Så här kan man tänka:
”Jag är människa, mina föräldrar var människor och gjorde det de hade tillgång till och så bra de kunde, och mitt beteende är ett resultat av det. Det finns det som är outvecklat hos mig och det har jag chans att ändra på nu. Jag blir inte bättre av att tycka illa om mig själv, döma mig och fördöma mig själv, utan jag kan tycka om mig själv med fel och brister. Jag har ju också förtjänster, och jag kan vara nöjd med att jag är människa och kan ändra mig när jag har ett bättre alternativ.”
Vi människor är ofullkomliga just för att vi ska kunna vara föränderliga. Djur går på instinkt och de är betingade, predestinerade att göra på det enda sätt de kan. I bästa fall har de tre varianter i en given situation och de tar oreflekterat den som passar bäst i situationen, fly, illa fäkta eller angripa.
Vår art har fått ett annat instrument, tänkandet. Vi har fått det för att överleva som art. Det betyder att vi kan ha en medvetenhet som gör att vi har förståelse för vad som bäst gynnar artens överlevnad. Vi, liksom djur, har en autopilot som klickar in när vi är i dödsfara, men om man ser något som inte är livsfarligt, som till exempel att barn gör något som vi inte tycker om, kan vi stanna upp, konstatera att det är ofarligt men olämpligt, lugna ner oss själva så att vi kan förstå att detta beteende kommer av något som roar barnet men att barnet inte förstår att det gör den andre illa. Om vi lyckas stanna upp och reflektera på detta sätt lägger sig autopiloten till ro och vi får möjlighet att välja ett annat sätt att bemöta ett olämpligt beteende.
Vi handlar i enlighet med hur vi har präglats, och det gör vi utan att reflektera. Det är känt och vant och därför tror vi att det är rätt.
Om vi tror att människan är ond och att hon gör saker för att vara elak, då tror vi att vi så tidigt som möjligt ska skrämma barnet till lydnad. Och det effektivaste sättet är att skrämma kroppen, för då har barnet ingen chans annat än att anpassa sig. Kroppen är dödlig, och om man slår på den tror barnet att det är så man ska göra och att det är så man ska vara. Barnet är på helspänn, för barnet kan aldrig veta vad det får och inte får lov att göra utan måste räkna ut hur det ska kunna hålla sig undan vuxna och inte få stryk, både fysiskt och mentalt.
Detta präglar människan med misstro mot sig själv och ger henne en tro på att det är förbjudet att göra fel och att det är berättigat att straffa sig själv och tycka illa om sig själv och sin egen glädje. Eftersom man inte är fulländad finns inget skäl till att tycka om sig själv utan det gäller att se vem som är sämre än man själv och som man kan trampa på, så att man själv slipper att bli trampad på trots att man egentligen inte tycker att man är värd något bättre.
När ingen misstycker och straffar en längre tar man själv över. Genom att ha dåligt samvete fortsätter man att straffa sig själv. Det finns inget lika värdelöst som ett dåligt samvete. Det är en avart av ett riktigt samvete. Samvetet är en fin form av självbevarelse. Det är till för att inte göra andra illa, men inte för andras skull utan för att det gynnar en själv. Samvetet är grunden i det humant mänskliga gemensamma som vi kan ha och vara intima i, men bara om vi får vara nöjda och tillfreds inuti med att vi är ofullständiga människor och om vi försonar oss med att hälften av allt vi gör är fel.
Agan förbjöds därför att man ville att människan skulle inse att det är dåligt att skrämma barn. Att barn gör fel och behöver bli stoppade är ett faktum. De behöver bli stoppade och visade hur de ska göra, men vuxna behöver också förstå att det barn gör är kommunikation. De säger något med sitt beteende, något som de inte kan uttrycka i ord. Men om vi vuxna är välutvecklade och inte bara reagerar med autopiloten utan förstår att det handlar om kommunikation blir vårt bemötande av barns beteende annorlunda, och det är det jag talar om.
När agan förbjöds var det många som tog till belöning och straff för att få barnen att fatta att de inte kunde göra vad som helst. Men det är samma sak, inriktningen är att barnet ska anpassa sig för att bli som man själv vill att det ska vara och att man slipper att själv vara delaktig i den processen, de ska bara lyda och uppföra sig så väl att andra inte blir störda.
Vad ska man då göra för att få barn att respektera vuxna och sluta göra fel?
Det finns två sätt att få ungas aktning och respekt. Det ena är det som är gammalt och känt: att skrämmas. Det sättet har använts mycket länge och det har aldrig lett till något gott. Det andra är att själv respektera barns och ungas förmåga till utveckling och verkligen vara i möte med dem. Om jag då säger vad jag verkligen menar och vad min erfarenhet säger, då får jag respekt av dem – därför att jag förtjänar den.
Det går inte att kräva respekt. Om man kräver handlar det om anpassning. Och hos upplysta unga av i dag föder detta förakt just därför att de själva vet att respekt är något man förtjänar. Om man då som vuxen är någon form av besserwisser och högmodig och tror att man är klokare bara för att man har en del år på nacken, då binder man ris åt egen rygg.
Innan du säger ett enda ord till ditt barn eller din tonåring är det viktigt att du har fokus på dig själv, på ditt inre, och att du vet var du är. Om du är medveten om att du är inuti dig själv, att du flyttat in i dig själv, då besparar du barnet en massa laddning som det skulle behöva värja sig emot eller som skulle styra barnet till anpassning. Och därmed kan den unge vara i sin autonomi.
Många menar att det är omöjligt att ha fokus på sig själv när man är mitt uppe i en situation med sin tonåring. Det man säger kommer spontant och direkt, säger de, och därmed är det ärligt. Men om man stannar upp och flyttar in i sig själv, säger de, då blir det manipulation eftersom det inte längre är spontant och naturligt.
Denna invändning är ett uttryck för uppfattningen ”spontant är sant och genomtänkt är manipulation”. Men varför skulle det vara så? Spontanitet kommer ofta av rädsla, av att vi inte stannar upp och reflekterar utan släpper ur oss vilka grodor som helst, grodor som vi har tagit över från vår egen omgivning. Det spontana är ofta dräpande och gör att den andre blir tagen på sängen och blir försvarslös, och därmed blir denne överkörd utan att vara i enighet. Det är också en brist på aktning och respekt. Det sker inget möte och därmed blir det ofta ett bråk i stället för samtal.
Du har all tid i världen när ingens liv är hotat. I alla situationer är det tjänligt att just vara medveten om att livet inte är hotat när det inte är det, och därmed kan du gott ta tid på dig att flytta in i dig själv, att flytta ner från huvudet till känslan av att vara nöjd trots allt det du är missnöjd med. Det gör att du kommer att vara ovillkorlig och ge den andre möjlighet att göra om det du säger till sitt eget i stället för att anpassa sig efter dina ord. Då blir det du säger till nytta. Annars leder det bara till hämningar och begränsningar.
Ett exempel. Min mor sa till min bror: ”Sluta peta näsan och stoppa snoret i mun, det är farligt, du kan bli sjuk av det.” Min far vände sig till henne och min bror och sa: ”Nej då, du blir inte sjuk, snoret finns redan i din kropp och din mage kan bryta ner det utan att du blir sjuk, det är ingen skillnad på att dra in snoret och svälja det eller att peta ut det och stoppa i mun och svälja det. Men du förstår, min son, andra människor har bestämt sig för att anse att det är äckligt, otrevligt och ohyfsat, och de tycker illa om det för att de har lärt sig det. Och för att du också ska sluta med det försöker de skrämma dig. Jag tycker också att du ska sluta med det om du kan, och det gör jag för att andra människor ska tycka att du är en trevlig människa. Du ska veta att nästan alla gör likadant med sitt snor, men de döljer det så att andra inte ser det, och så att vi kan låtsas som om ingen annan gör det. Så är livet, min gosse, en del är under ytan, annat över, och det är spännande att lära sig hur man ska uppföra sig, men inte för att det är farligt.”
Min bror skrattade och sa: ”Okej, jag ska tänka på det i framtiden.” Jag har aldrig sett honom peta näsan någon mer gång. Om han gör det så gör han det mycket taktiskt snyggt i lönndom. Jag är övertygad om att han inte är ett dugg anpassad i det fallet utan att detta bara är ett socialt acceptabelt beteende som han valt.
Många som hör mig säga detta blir så trötta vid tanken på att de så omständligt ska tänka igenom varenda liten sak de säger till sina barn. De vill kunna säga: ”Gör som jag säger för jag vet bäst och du behöver inte veta varför utan bara acceptera det”, och så är det ur världen. De menar att tids nog kommer barnen själva att upptäcka vad som är rätt eller fel, bra eller dåligt och då är de stora och då behöver inte föräldern lägga sig i längre.
Du kan säga så och du kan göra så men var bara väl medveten om att detta i de ungas ögon förpassar dig till skaran av ointressanta vuxna. Med sina föräldrar har de ett visst överseende. ”De är som de är”, och de tolererar dem i vilket fall som helst, men om du är en utomstående vuxen lyssnar de inte på dig, och kanske får det dig att känna att du inte är respekterad.
Det är det som är skillnaden när du flyttar in och är nöjd med det du säger innan du säger det och nöjd medan du säger det. Det är inte säkert att det blir rätt och bra, men det gör att det finns en öppenhet, en möjlighet att korrigera, ändra, ta om till dess att du får till det så bra som möjligt. Det som blir skillnaden för barnet eller tonåringen är att den unge kan välja sitt eget förhållningssätt, stimuleras att tänka och prova, prata om det igen och komma fram till sitt eget sätt att hantera saken. Det är det som odlar en inre rikedom, att få lov att vara autonom, ett med sig själv, och leva i gemenskap på ett mutualistiskt sätt, samförståndsmässigt med andra utan att vara störande men också utan att vara beroende och intrasslad i andras känslor.
Du tycker kanske att jag gör det komplicerat och svårt. Varför får det inte vara så enkelt som att du bara stoppar ditt barn och säger hur det ska göra och att barnet anpassar sig till det, punkt och slut?
Det får vara så enkelriktat, och det har faktiskt varit så i många år, men i och med att vi blir kunnigare och får mer och mer kännedom om andra människor, inte minst med datorns hjälp, kan vi inte auktoritärt köra över någon utan att få en reaktion.
Tiden är inne för dialog och samtal i stället för diktat och order, och då behöver du själv tillåta dig att utvecklas. Ingen blir någonsin färdig, man kan utvecklas inuti tills man blir senil eller dör, och det är underbart roligt, bara man tar sig över de tankefel som hindrar en.
Jag tror att det inbyggt i invändningen här ovan ligger ett majoritetsmissförstånd, nämligen att du kan spara tid och att det finns en vits med att spara tid, och att du, om du vinner lite tid, får ett bevis för att du är bättre än andra och kan gotta dig i det.
Felet med det är att du därigenom undviker det viktigaste i livet. Du får inget möte med den lilla person som du fostrar. Du kanske blir nöjd med att barnet anpassar sig, men barnet blir inte nöjt, barnet blir ledset och uppgivet. Vi behöver intimitet, och det finns ingen intimitet i det enkla och auktoritära sättet. Det leder till tomhet, och så småningom yttrar det sig i passivitet och depression eller i trots – att göra rakt emot det du säger – och det är lika lite intimitet i det.
Jag vet att du tycker att det är obekvämt att stanna upp, flytta in och vara i tillit till din förmåga och bli tillfreds innan du säger något, det är också ofta smärtsamt, men samtidigt ”sparar” du den tiden genom att du själv, och ofta även barnet, blir nöjda efteråt med att allt går lätt och effektivt.
Det är här dödssynderna kommer in. Om du ständigt är otillfreds inuti, i ditt djupaste innersta, kommer du att hamna i något mörkt inuti dig själv. Du kommer att ha otillfredsställda behov som tickar och som vill ha något utifrån, och då kommer du att tro att andra är bättre än vad du själv är, och då kommer du att tycka att din otillfredsställelse är deras fel och att de borde ändra på det.
Om du inte gör det, flyttar in i dig själv alltså, kan du vara helt säker på att problemen kommer att upprepa sig igen och igen och verkligen uppta din tid. När du inte möter andra i intimitet ställer du till med problem då du och den andre försöker skapa denna intimitet, detta möte, detta samförstånd som gör att ni delar gemensamheten. Om du är för hård flyr den andre och då kommer du att bli ensam och övergiven och känna av den tomheten och verkligen vara missnöjd. Om du ignorerar den andre kommer denne att uppleva besvikelse och det leder till att denne blir ointresserad och ger upp kontakten.
Kan du inte bara stanna upp och prova i dig själv så att du vet om du förenklar bara för att det är gammalt och vant och känns rätt eller om du verkligen vinner något på det? Just detta att du vinner och andra också vinner gör att livet får ett skimmer på en annan nivå.
Tänk efter och känn efter i dig själv. Hur vill du bli bemött? Vill du bli fostrad av andra? Om inte, varför tror du då att någon annan skulle vilja bli fostrad av dig? Att fostra är ett enkelt sätt att få till ett resultat, men det är inte gott för någon. Visst blir det resultat, ibland snabbt, genom att den andre anpassar sig passivt. Men ibland tar det dubbla tiden därför att den andre trotsar. I ingetdera fallet blir det ömsesidig tillfredställelse och glada kroppar.
När du lärt dig att vara autonom, att flytta in i dig själv och vara nöjd med verkligheten sådan som den är, går saker och ting blixtsnabbt. De tar mindre tid än när du är fostrande. Dessutom är det mycket roligare när du är i gemenskap än i ensamhet.
Du kanske tycker att jag anklagar dig för att göra fel hela tiden och att barn får göra hur mycket fel som helst och ändå bli förlåtna.
Men i så fall gör du ett antagande som inte jag gör. Du förutsätter att jag tror att du från början skulle veta resultatet av dina handlingar och sedan ändå göra fel. Nej, nej, nej … jag vet mycket väl att du inte har facit, att ingen vet från början, att livet inte är determinerat. I efterhand går det att se varför det blev som det blev, men på förhand, ja, då kan vi i bästa fall bara göra en kalkyl, en prognos, men den kan slå hur fel som helst. Men i efterhand kan vi ändå se varför det blev som det blev.
Detta att du tror att jag anklagar dig för att veta att du gör fel och gör det ändå är ett majoritetsmissförstånd, och det ligger i sin tur till grund när vuxna fostrar barn: ”Gör rätt enligt vad jag tror är rätt och riktigt och gör det utan att jag har sagt det och utan att du har fått veta det på något annat sätt. Om du inte gör rätt så trotsar du mig eller vill vara elak och dum och då ska du straffas så att du gör det rätta. Det är ondskan i dig som driver dig och den ska jag slå ur dig.”
Jag menar att vi tänker så, men inte medvetet. Straff och belöning bygger på denna människosyn, att barnen vet att de gör fel men gör det ändå. Det är en sak att man till exempel använder en metod, en teknik eller en pedagogik om man har klart för sig att den man tänker använda den på inte vet det jag vet ifrån början, kanske på grund av att den andre har växt upp under svåra förhållanden, kanske genom att den unge har ett funktionshinder, kanske genom att barnet har större behov av att utveckla sig än av att anpassa sig till mina principer.
En helt annan sak är om den människa som använder metoden, principen eller tekniken inte förstår att andra människor, hur de än uppför sig, är människor och inte hundar som behöver en ledarhund för att fungera i grupp. Att människor är varelser som har en egen förmåga att tänka och känna, fatta beslut och göra om till sitt eget, vara medvetna och ändra sig när något blir fel, kan lära sig och kan förstå och därmed skapa sin egen unika väg i livet.
Den dag vi slutar att diagnostisera för att behandla människor och istället ser människan som outvecklad och att hon utvecklas genom prägling, genom att ta efter och prova ut vad som fungerar och blir medveten om det och antar det som sitt eget, då bemöter vi andra, stora som små, halta och lytta, som välfungerande med den mänskliga respekt som är det enda godtagbara förhållningssättet.
Om jag i det ögonblick då barnet fungerar annorlunda än jag förväntar mig blir frustrerad, irriterad, får en konflikt inom mig genom att barnet inte anpassar sig, händer något inom mig. Jag tror att barnet jävlas med mig, att det gör som det gör för att krascha mina ambitioner, som om det barnet gör är inriktat på att vara elakt. Eftersom jag tror det och tror att det är sant anser jag mig berättigad att straffa.
Belöning är samma sak, men från andra sidan. Då tror jag att barnet har all information men av någon anledning inte vill visa mig att det kan och då kan jag ha ett belöningssystem så att jag ser att jag har rätt. På så sätt kan jag förvänta mig att barnet gör som jag vill. Och om inte, ja, då blir det motsatsen, en sanktion genom att jag har utlovat en belöning och sedan drar tillbaka mitt löfte, och då blir det en sanktion i stället, och då känner barnet att det förlorar något på att inte göra som jag vill och då anpassar det sig.
Människan består av två oförenliga delar och de ska samverka för att vi ska må bra. Det fysiska är som hos vilket dödligt djurs som helst, men det immateriella, det som är medvetandet har helt andra lagar och förutsättningar. När det gäller människan behöver hon aldrig syssla med att försöka skapa det som är bra och att göra rätt. Däremot behöver hon ta itu med det som är dåligt och fel, rätta till det och gå vidare. Det människan behöver förstå är att allt det som inte är fel är rätt, så det gäller bara att ta hand om felen så råder det som fungerar, och då är livet precis som det ska vara. Därför handlar det inte om anpassning och straff och belöning utan det handlar om att stoppa, medvetandegöra och låta personen hitta sin väg. Göra om och göra om och göra om i oändlighet, tills varje enskild människa finner sin väg. Värst är det med oss som är autistiska, för vi har ingen aning om att det finns någon väg att följa. Den kommer inte inifrån oss utan möjligen kan vi göra om något till ett uppdrag, och det är det jag lever på.
Samtal med en mamma som har en son med asperger

Många människor med olika typer av funktionshinder behöver sin egen väg för att kompensera den generella bristen. När jag idag träffar på människor med kommunikativa funktionshinder vet jag att det är viktigast att förstå att de inte själva förstår att de är annorlunda. Det gjorde inte jag heller, men jag råkade bli intresserad av det mänskliga och det hjälpte mig till relationer med andra. Många med Aspergers syndrom är bara intresserade av tekniska ting som datorer och annan information, de har ingen aning om vad de missar genom att de inte är intresserade av människor.
Det som är det viktigaste för alla dem som är runt människor med funktionshinder är att strunta i själva hindret och i stället ägna sig åt att vara så mycket människa som möjligt, ha intressen och ha roligt i livet och locka in den som har hinder i det. Det som behövs är att man själv tycker att det mänskliga är spännande och kul och att man drar med sig andra in i det.
Aspergers syndrom är ett neurologiskt problem, ett funktionshinder. Det betyder att vi som har Aspergers syndrom eller någon av de så kallade bokstavsdiagnoserna har ett nervimpulssystemfel. En forskare i USA har konstaterat att människor som jag har en fördröjning av till exempel hörseln. Det vet jag mycket väl av egen erfarenhet, för när någon talade till mig hörde jag bara ett och annat ord, resten var som en bandspelare som gick långsamt så att det inte gick att höra vad personen sa. Jag tog tag i de ord jag förstod och upprepade dem. Då föll den andre in och pratade om det jag hade förstått och då förstod jag några ord till. Sedan upprepade jag dem och till slut hade vi en form av kontakt och förståelse. De som blev rädda, störda eller irriterade tyckte bara att jag var dum eller elak som inte ville vara i kontakt.
I västvärlden har man svårt att förstå att detta neurologiska problem finns, att den som har ett sådant problem behöver särbehandling på samma sätt som en blind eller en döv eller en lam. Jag tror att det beror på att den okommunikativa personen väcker den ”normales” olust och rädsla, vilket leder till en känsla av ofullständighet och vanmakt, man känner sig misslyckad som människa, och därför vill man inte vara i kontakt med personer som man upplever som avvisande. Det är därför som människor med autism, asperger, add, adhd, dyslexi och mutism blir så dåligt förstådda och fel bemötta. Man tror att det handlar om ett beteende som bör korrigeras, och man ser inte att beteendena bara är symptom och att de försvinner när personen får hjälp med impulser och kommunikation.
När det gäller människor med Aspergers syndrom är det så att de inte känner sina känslor på samma sätt som andra gör. Känslor hos människor med Aspergers syndrom är en form av effekt, en reaktion, som ofta tar sig uttryck i ett stereotypt beteende, eller i en värdering eller låst tankegång. Man kan inte betrakta sig själv utifrån, kan inte se sina egna handlingar och kan inte förstå att andra känner det man gör. Om man till exempel slår till en person oreflekterat är det bara en reaktion på något man kände och det är inget som man ångrar eller bryr sig om. Det stannar dessutom inte kvar i minnet eftersom man inte har förmågan att minnas känsloreaktioner gentemot andra.
I vanliga fall känner en människa en egen känsla av den andres känsla och reaktion, och därför får hon en varningskänsla kallad samvete, som ger en idé om att den där handlingen nog inte var så bra och då säger hon förlåt eller frågar hur det gick. Denna samklang gör att vi blir trygga därför att den innehåller en känslomässig kommunikation och därmed är den personen ofarlig.
Så är det sällan med en person med Aspergers syndrom. Denne kan när som helst okänsligt angripa de ömmaste punkter och köra över en annan människa som en ångvält. Detta känner omgivningen av och undviker kontakt, och den som har asperger förstår ingenting utan känner sig bara överkörd och avvisad.
”Hur ska jag förklara saker och ting för min tonårige son med asperger?”
Om du ska kunna prata med din son behöver du förstå att det inte är något som du ska ändra hos honom. I stället kan du vara nyfiken och ta reda på hur han fungerar annorlunda, lära dig en massa och sedan lösa det som du blir störd på och upptäcka att det utifrån hans hinder finns logik i hur han gör och fungerar. Du kan upptäcka att du genom att lära dig förstå dina andra barn, som inte har asperger, får en fin referens till din sons ovanliga sätt att vara, tänka, uttrycka sig och förstå världen och verkligheten.
Det är det vi alla kan göra för andra människor. Vi kan utveckla oss själva, bli kultiverade i vår primäritet så att vi inte stannar kvar i att vara primitiva utan kan bli tillfreds även om vi är missnöjda med hur det är i livet och med livets ofullständighet.
Ha tillit till din egen förmåga att bli tillfreds inuti. Tilliten är vad som finns när inget annat finns. Ett litet foster har tillit till att allt det behöver kommer att finnas, och det tar emot vad det behöver och blir förnöjt. Sedan uppstår ett nytt behov och då skickar barnet en impuls till mamman och hennes kropp ger vad barnet behöver, barnet tar in det och återgår till att vara förnöjt.
När barnet sedan blir för stort för mammas mage och maten inte räcker, syret inte räcker, platsen inte räcker, då vill barnet ut. Då skickar barnet impulser till mammans kropp om att det ska födas. Om mamman då samarbetar med barnet kommer hennes kropp att förbereda sig så att barnet kan ta sig ut i världen. När barnet sedan är fött har det kvar sin tillit till att få det som det behöver men nu räcker det inte med en impuls utan barnet skriker, och det har samma effekt som impulsen. Omgivningen ställer fram det barnet behöver, vyssjar, byter blöjor, tar på om det är kallt, tar av om det är varmt, matar, bär, sjunger, tills barnet är förnöjt.
Efter en tid kommer denna lilla människa att ”skicka med adresslappar” med sitt skrik och de adresslapparna kan mamman och andra i omgivningen bli duktiga på att ”läsa” och därmed kunna ställa fram det barnet har behov av direkt. Det är den första utvecklingen i kommunikationskonst och den är ytterst viktig.
Det föder en kärleksfull glädje inom den som får lov att ge. Det finns ingen större gåva som vi kan ge varandra än att ha behov som gör att en annan människa får lov att använda sin kapacitet att ge. Då uppstår djup glädje i bådas kroppar och vi kommer i möte, i intimitet, i ömsesidigt utbyte, ett givande och tagande, som ett flöde. Då blir bådas kroppar glada och förnöjda, tillfredsställelse råder och livet är precis som det ska vara, hur det än är i det sekundära, det valbara.
”Det var just det som var skillnaden med min son. Det du beskriver känner jag igen med båda mina andra barn, men med honom som sedan fått diagnosen asperger skedde inte det. Jag fick inga adresslappar från honom. Jag fick gissa och gissa och jag såg aldrig att han blev riktigt nöjd. Han såg mest uppgiven ut och nöjde sig utan att vara nöjd och jag kände mig som en dålig mor, en misslyckad mamma som inte kunde tillfredsställa hans behov. Jag blev rädd att jag inte älskade honom tillräckligt mycket och jag hade en massa hjärnspöken och oro för vad jag skulle ta mig till med honom. Ibland gick det bra. Ibland försonades jag med det och tänkte att det var nog inget fel. Han åt och sov och utvecklades, även om han var lite sen och ovanlig i sina beteenden. Jag försökte att döva mitt dåliga samvete och tänka ’att det ändrar sig säkert när han blir äldre’.”
Har det gjort det?
”Nja, egentligen inte. Mycket har vi vant oss vid och märker inte av längre och annat försöker vi att hantera på ett bra sätt. Nu vet vi att det är något som är fel, men han är ju sig själv och sin personlighet, och ibland tycker jag att han är den i familjen som har mest livskvalitet. Han har inte utvecklat förmågan att skicka adresslappar. Det har jag inte tänkt på innan men han gör faktiskt inte det nu heller. Det är som om han inte är riktigt med i gemenskapen, den naturliga gemenskap som vi andra i familjen delar. Alla vi andra skickar adresslappar åt alla håll och kanter men han har faktiskt inga att skicka. Det gör att han är med fast ändå inte, att det inte går att ha ömsesidighet med honom. Jag ställer fram information och han kanske tar emot den som om han lyssnade på radio, och sedan kanske han i bästa fall svarar något, men oftast inte, utan han bara pratar på om sitt och så får man gissa sig till någon sorts svar på sina egna frågor. Allt möte med honom är på hans villkor. Han kan helt enkelt inte göra något på någon annans villkor, hur mycket han än skulle vinna på det. Det är också som om han inte kan vara tacksam. Vi andra blir ju glada när något är positivt för oss. Vi skrattar, ler eller bekräftar att vi har nytta av det vi får, men han gör inte så. Han ser helt oberörd ut. Han tar det för självklart att han ska få det han behöver och att det inte finns minsta anledning att ha ett möte i den glädje som det innebär att få det man har behov av, önskar sig eller kräver.”
På grund av fördröjning av hörseln hör vi som har detta syndrom bara ett och annat av de ord som betecknar samförstånd, och det gör att vi inte blir delaktiga i den gemensamma koden som finns i ömsesidigheten. Det är också det möte som finns i den ömsesidigheten som gör att vår immateriella utveckling sker, den som vi utvecklar genom att vi präglas av andras karaktär, det som sker i aha-upplevelsernas fotspår. Vi har inte det flyt och det flöde som finns mellan människor, ja, vi vet inte ens att det finns. Ni märker att vi inte har det och det väcker obehag hos er, medan vi själva inte ens märker det. Vi berörs inte i våra känslor av hur ni reagerar på saker och ting. Om vår kropp blir rädd reagerar vi med olika beteenden på det, men ni förstår inte att dessa beteenden är en reaktion på rädsla, så det uppstår ingen ömsesidighet.
Det gör att vi får en så annorlunda uppfattning om verkligheten och att vi ofta har en dålig självbevarelse. Antingen är vi orädda och livsfarliga för oss själva och andra eller också är vi vettskrämda och vågar ingenting. Vi pendlar ofta mellan dessa ytterligheter på ett slumpartat sätt och blir därför opålitliga och ofta skrämmande för omgivningen.
”Ja, allt det du säger stämmer på min son, även om han alltid haft sitt intellekt intakt. Med sitt intellekt har han kunnat förstå mycket så att han har kunnat hantera verkligheten, även om det varit på ett annorlunda sätt än för oss andra. Jag tycker att han har andra sådana glapp också. Till exempel har han jättesvårt att orientera sig ute. Så länge han kan känna igen att allt står på rätt plats går det bra, men så fort något har flyttats blir det kaos för honom och då tappar han koncentrationen och börjar irra i stället. Samma sak gäller mat. Om han känner igen det han äter är det helt naturligt okomplicerat men så fort saker är blandade eller nya reagerar han, och jag får försöka att förklara tills han blir lugn. Det har inte så mycket med innehållet i det jag säger att göra utan att jag upprepar vad det är flera gånger tills det blir vant för honom att förstå vad det är. Då släpper kaoset och vi kan fortsätta måltiden.”
Ja, det är helt annorlunda saker man behöver när man har ett kommunikationsglapp, det är ungefär som att vara döv och behöva ett annat språk än hörseln för att förstå. Vi kommer att se på de avvikelserna senare också, för det innebär att könsdriften utvecklas på samma sätt som för andra men den blir inte reglerad på samma sätt som hos vanliga unga. Vanliga ungdomar fångar i atmosfären genom prägling upp vad som är godkänt och inte, vilka koder och normer som gäller och vad som är tolererbart i den här kulturen, och de ”läser” snabbt när dessa koder ändras. Men vi med vårt glapp fattar inte något av det utan går bara på våra egna reaktioner, och de är långt ifrån alltid berättigade.
Kärlek är ett tillstånd som finns i atmosfären, som finns i sig själv och som aldrig försvinner. Det är långt ifrån alltid vi känner av den eller drar upp den till en känsla inuti oss, men den finns där ändå. Den kan inte ta slut, den tar inte slut, den blir bara mer och mer ju mer vi använder den. För att kärleken ska kännas behöver vi vara autonoma, aktivt handlande, kreativa varelser som utforskar världen och verkligheten och som är nyfikna, och vi behöver intresse och vilja. För att leva i kärlek behövs hårt arbete. Glädjefullt och bra, men hårt.
Sådana är vi sällan. Ofta trasslar vi symbiotiskt in oss i varandras känslor och tror att den andre ska tillfredsställa våra behov och vi deras. Vi tror att kärleken ska fylla oss utifrån och sedan ska den vara där tills vi dör. Men trots att vi ser att det inte är så, har vi ändå den idealbilden och lever som om den vore sann.
”Vad ska jag säga och göra för att min son ska få ett bra vuxenliv trots sin svårighet?”
Kom ihåg, det hjälper inte med en metod, eller en strategi, eller en pedagogisk hållning, det har många lärare försökt med på sina egna barn och blivit totalt utskåpade eller utmanipulerade. Det handlar om relation och kommunikation, ett möte, intimitet, där det man säger har med de känslor som ligger bakom reaktionen att göra.
Först är det viktigt att du känner och tänker igenom vad kärlek är för dig och sedan att du sätter ord på det. Tänk en massa om det på det sätt som jag säger när jag föreslår att man sällskapar med något. Låt begreppet få leva inuti dig och fantisera om vad det är. Ju närmare du kommer begreppet i dig själv, desto större chans har din son att mogna i sitt medvetande om kärlek. Strunta i om det blir rätt eller fel utan tillåt dig bara att tänka i de fenomen som livet rymmer.
Du vet ju att din son inte känslomässigt kan ta in något ur atmosfären utan att han behöver information i atmosfären för att bli medveten om något.
”Ja, jag vet. Jag har hört det av dig mer än en gång men det är så obegripligt att han är så barnslig och så okunnig om vissa saker, till exempel att han tror att det är bara att träffa någon och så flyttar man ihop och får barn och så är allt bra hela livet. Om jag då frågar om hur han tänker försörja sin familj säger han att han ju får pengar och dem kan man köpa saker för. Jag frågar, var tror du pengarna kommer från. ’Posten’, säger han. Han tror på fullt allvar att posten har oändligt med pengar och att han kommer att få pengar varje månad och att han får så mycket han behöver och att hans fru och barn också får det. Han vet att man betalar för det man köper i affären och att priset står på varan, men han har ingen känsla för kopplingen mellan det han fått från ’posten’ och det som står på prislappen. Om det inte stämmer i kassan lämnar han sina pengar och tar varan och går. Jag som kommer efter får då lägga till resten. Sedan säger jag till honom att han gjort av med alla sina pengar och då tror han att ’posten’ måste betala ut mer. Han blir arg och får utbrott när jag säger att det inte går till så, att man inte får pengar utan att arbeta, att man betalar för sina pengar med sin tid och sitt arbete, men han tycker bara att jag är knäpp som säger sådana saker.
Det svåraste är just de glapp som gör att hela civilisationsbegreppet havererar för honom och att det inte går att få honom att förstå hur det sekundära samhället fungerar och att han är en del av det.
Han vet vad ett hem är, att vara hemma, men han kan inte tänka sig att det är hans hem. Han lever här, bor här men har ingen relation, inget förhållande till något här hemma. Han får ingen impuls att diska om det står disk på diskbänken, plocka av bordet och ställa in i kylskåpet. Han kan det, men han gör det bara om jag ber honom och han anpassar sig till det, men att autonomt tänka det själv, det dyker aldrig upp i honom. Även när han ställer in maten av sig själv så är det inte ett medvetet val utan bara hans autopilot som ger den impulsen.”
När man har något fel i impulssystemet beror det ofta på att kroppen inte alstrar de känslor som behövs. Om till exempel någon lärt dig att man ställer in det som står på bordet räcker det med att din blick faller på det som står på bordet för att du ska ställa in det eller be någon annan ställa in det eller tänka att du gör det sedan eller bestämma dig för att strunta i det för det får någon annan göra.
Men när man har dessa glapp dyker inte ens den minsta lilla medvetenhet upp som kan skicka iväg en enda liten impuls när man får syn på det som står på bordet, utan detta går förbi alla sinnen och då hjälper det inte hur många hundra gånger tidigare man har ställt in maten eftersom det just denna gång inte dyker upp några sinnesintryck eller känslor som sätter igång impulssystemet.
”Hur får jag honom att vakna emotionellt så att han blir en del av gemenskapen?”
Börja med att försona dig med det faktum att han inte kan gå genom sina känslor på det sätt som du och andra gör för att förstå världen och verkligheten. Det behövs känslor för att kunna vara i det som var då, plocka hit det här och nu och dra nya slutsatser av det. I hans värld är alltsammans – då och sedan, historia och framtid – här och nu. Han har inte den känslomässiga förmågan att särskilja sig från det.
Att särskilja sig är att kunna veta att det finns dåtid som man kan ha erfarenhet av och ta hit här och nu, att det finns en framtid som man kan ha en föreställning om och som kan stimulera till en riktning, en handlingsriktning. Ofta är det så för honom att allt bara är här och nu och att ingen erfarenhet blir kvar att hämta fram och att han inte har någon förväntan på framtiden. Det är just det som är så besvärligt med att vi inte har någon känsla för dessa saker.
I hans värld finns bara nu, och allt är här, och därför vet han inte vad du pratar om när du försöker att få honom att förstå hur civilisationen fungerar.
Det är som i ditt exempel med pengarna. Han har ingen känsla för pengar. Han vet att det är något han får och som han sedan ger ut när han går igenom en kassa. Han vet att för att komma igenom den kassan betalar han det som står på lappen och det är allt. Men den abstrakta tanken ”nu ska jag ha pengar en hel månad, de ska räcka till hyra och mat och om det blir något över kan jag unna mig någon lyx”, den finns inte i hans värld. Han ser en vara, vill ha den, tar den, går till kassan och lämnar pengar och går hem med varan, det är allt. Den omständigheten att man ska få pengar någonstans ifrån, att man ska arbeta och sälja sin tid för dem, att pengarna ska räcka en månad och att det finns nödvändiga utgifter som man måste kalkylera med och betala först, finns inte i hans värld. Dessutom är det obegripligt för honom att man måste betala för till exempel att man bor och att någon kan kasta ut en om man inte betalar, det finns inte i hans värld, och han har ingen förmåga att tänka om, det är så dumt att något sådant inte kan finnas.
”Ja, så är det. Hur ska jag kunna få honom att begripa det? Jag sliter mitt hår. Jag gör allt jag kan, pratar, ger exempel, övar och praktiserar, men det är som om det är omöjligt för honom att lära sig sådant. Det går bara inte in. Jag lyckas inte ens få honom att fatta de enklaste tankegångar när det gäller detta praktiska. Så är det med hans sätt att se på allt som rör att ta ansvar och fungera självständigt.”
Hur kan du försonas med att det är som du beskriver? Du gör en bra beskrivning. Du sammanfattar i ett nötskal just vad som kännetecknar ett kommunikationsfunktionshinder. Om någon är döv eller blind vet du att det finns vissa saker som den personen inte kan, utan som denne måste få hjälp med av andra. Det är samma sak med personer med autism eller asperger, de behöver få förlängda armar för att fungera.
”Varför är det då så svårt att just acceptera detta funktionshinder? Varför blir jag så arg, så desperat, så frustrerad för att det inte går att lära honom detta? Jag har inte svårt med andra handikapp och jag har inte svårt att hjälpa, men just min sons okunskap retar mig till vansinne. Jag tycker att han är lat och oduglig, att han vill jävlas med mig och att han inte förstår mig för fem öre och det blir jag så arg på.”
Jag tror att det går igång någon form av avund hos dig. Att du känner det som om han får ”allt” och du får ”inget”. Du får slita och släpa, du får tänka och planera, du får oroa dig och får se till så att ekonomin går ihop, så att allt fungerar, maten, tvätten, städningen, medan han får pengar på ”posten” och köper det han vill, utan minsta tanke på framtiden och hur det ska gå ihop. Att han är omedveten om allt det som behöver göras hemma, och om kläderna tar slut i skåpet går han till tvättkorgen och tar något där, eller?
Det är svårt att inte få någon respons, att bara få det negativa fast man själv vet att det är bra det man gör. Att inte få den minsta form av tacksamhet gör att man till slut känner en vrede i sitt djupaste innersta och det är en form av avund.
Ibland upplever du det som om han trampar på dig, står och hoppar på dig och skrattar, och då känner du dig dum och utnyttjad och undrar varför du låter det hända. Det hör ofta till bilden när det gäller Aspergers syndrom.
”Ja, just det, det är något i hans attityd, en överlägsenhet, något sorglöst, som stör mig ända in i märgen. Det finns något som är fullständigt oacceptabelt i att inte anpassa sig till de oskrivna lagar som gäller i samhället. Det blir jag missunnsam mot. Hur kommer jag ur att vara så barnslig?”
Då kommer vi tillbaka till vad kärlek är. Att det är att själv ha tillit och se till att man är tillfreds inuti, hur missnöjd man än är med allt det som finns utanför. Det är det svåraste att stå i, att drabbas av alla dödssynder och ändå vara nöjd med att man är missnöjd. Att kärlek är att alla moraliska tankar och värderingar går igång och att man ändå är nöjd där innanför. Att kärlek är att inse att det inte finns något att konkurrera om, för ingen djup nöjdhet kommer någonsin utifrån, utan huruvida jag blir nöjd eller inte har sitt ursprung i hur jag tänker inuti. Kärlek är att medge för mig själv att jag vill hämnas och straffa den som ser nöjdare ut än vad jag själv känner mig. Att medge att jag inte vill inse att detta är ett tankefel som gör att jag inte är nöjd och njuter av livets mening i att vara levande, leva, och känna mitt värde i att jag finns.
”Du säger ’jag’ men jag tror att du menar mig och inte dig. Du tycks ju vara nöjd i alla lägen?”
Jag menar alla. De flesta är drabbade av detta majoritetsmissförstånd. Jag tror att längtan efter intimitet, ömsesidighet, möte, förståelse och att dela det känslomässiga blir väldigt smärtsamt och att man då inte härdar ut utan går över i värderingar som gör att man vill hämnas, straffa, döma och fördöma, både sig själv och andra. Det känns som ett gift, som om man är förgiftad i sitt inre och att man måste få ut det på något vis. Man tror att man förgås om man inte kan få ut det och att man inte kan få frid inuti förrän någon delar ens olycka. Jag tror att detta är djupt mänskligt, och att vi reagerar så primitivt beror på att vi inte har mognat primärt utan att det sekundära tidigt har tagit över.
”Vad menar du med det? Jag har hört det tusen gånger men det går bara inte in. Det är som om jag vet att det är riktigt det du säger men att det är något i mig som tvärvägrar att hålla kvar det, kännas vid det, leva det. Att inte få ta ut frustrationen på dem som väcker den är som att avstå ifrån godis.”
Det är en bra liknelse med godis. Livets sötma är intimitet, är mötet med en annan, och de ögonblicksögonblick som finns och som sprider en känsla av lycka i kroppen. Om en person har någon form av nervtrassel uteblir den känslan. Om man möter en blind och inte får ögonkontakt kan det hända att det tar lång tid innan man blir så van vid den personen att man kan uppleva intimiteten trots att man inte kan mötas med blicken. Om man möter en döv blir det också något annat än tal som utlöser detta ögonblicksögonblick, men man kan hitta varandra med teckenspråk, med blickar och handlingar, och därigenom får man ändå till ett möte.
När det gäller en person med autism är det svårt att någonsin komma dithän att man verkligen får ett möte, för den personen verkar så skrämmande. Ofta väcker denne obehag genom att betrakta en som om man är genomskinlig, och då känner man sig ofta avklädd in på benet. Personen hör inte som vanligt. När jag var liten hade jag som sagt en fördröjning som gjorde att jag bara hörde ungefär vart tredje ord man sa till mig. Det betydde att jag skapade mig en egen uppfattning utifrån de få ord jag hörde, och det var långt ifrån vad den andre menade. Det ledde till att den andre blev besviken och trodde att jag var knäpp eller psykiskt sjuk.
Det ovanliga, det annorlunda, det som inte kan räknas in i det normala, drar vi sällan upp till kärlek. Vi ser inte det som spännande och intressant. Ofta känns det hotfullt, som om personen som inte är i kontakt skulle kunna göra ”vad som helst”, det vill säga skada och förgöra en själv. Det väcker rädsla som man inte blir medveten om, utan man hamnar i misstro mot sig själv, och därmed är man inte längre tillfreds i det inre, inte nöjd, utan autopiloten går i gång, vilket leder till att man ”drar sig undan så fort man kan”.
Därför blir personer med autism dubbelt ensamma. Dels kan de själva inte dra upp kärlek till känsla, dels blir andra rädda och avvisar dem och drar sig undan, dels vet ingen vad personen med autism känner och inte de själva heller.
Det här gör att det blir tydligt vad kärlek är och att vi betraktar den som så självklar att vi blir helt satta ur spel när den inte går att få till. När vi lever i tillståndet kärlek är det lika naturligt som att vi andas. Då rullar livet på och vi gör en massa saker, träffar en massa människor, tjänar våra pengar, roar oss och lever gott. Detta tillstånd finns så länge vi befinner oss i varandet inuti, så länge vi är bekanta med och vana vid det som händer, så länge vi har tilliten till oss själva och därmed hittar vägen till att bli nöjda och inte hakar upp oss i någon inre konflikt.
Men under livet träffar vi på det ofullständiga, det som är ovanligt, det som inte ingår i det vi kallar känt, vant och normalt. När vi möter detta uppstår obehag, mycket därför att det oreflekterade varatillståndet inte upprättar sig med automatik.
Det är då som bekvämligheten försvinner och vi får bli aktivt handlande, nyfikna, kreativa och vi får utforska världen och verkligheten på nytt. Om vi gör det drar vi upp kärlek till känsla igen och livet blir mycket rikare och mer spännande än tidigare. Det är på ett sätt som att få barn. Det kommer en individ till världen som man inte känner, och om man är i möte med den varelsen händer helt nya saker inom en själv och då blir man överraskad, och ibland blir det något helt annat än man tidigare träffat på.
Denna omvandling sker också under ett barns uppväxt. Först spädbarnets ankomst, sedan det växande, mognande barnet som lär sig en massa vanliga saker, sedan puberteten där barnet ska bli könsmoget och därmed bli man eller kvinna, en tid med en helt annan personlighetsutveckling. Sedan självständighetsutvecklingen som vuxen, där den enskilda personligheten tar form.
”När min son var spädbarn slet jag som ett djur för att få honom att suga på mitt bröst men han var fullständigt ointresserad av det. Jag var förtvivlad för jag visste att det var så viktigt för barn att ha det gott när de ammar men han tycktes inte uppfatta något sådant behag. Det var som om han inte hade någon sinnlighet. Min mjölk tog slut tidigt och jag kan tänka mig att det berodde på att han inte hade kontakt med mig när han ammade.
När han blev större pendlade han mellan att matvägra och att hetsäta, och det var mycket svårt att få till en vettig matordning hemma. När jag hör dig förstår jag att detta har haft mycket större betydelse än vad jag kunde ana. Jag tänkte att en del barn är sådana, men de växer upp ändå och när de blir stora får de väl lära det de inte kan.”
Gemensamt för människor med autistspektrumdrag är ofta att de inte kan gå genom sina känslor för att förstå världen och verkligheten, och det gäller mig också. Det betyder just det du säger, att vi inte fattar vitsen med sensationen att vara i möte med andra, att vara i ömsesidighet och att bli glad i kroppen genom intimitetens möte. Detta giv-tag-tag-giv fungerar helt enkelt inte. Det gör att vi ofta när vi börjar bli könsmogna inte förstår oss på relationer utan bara vill tillfredsställa driften. Vi blir mycket barnsliga i våra uttryck och vi har ingen integritet att gömma oss bakom. Det blir ofta ett problem för omgivningen.
Jag ska försöka att belysa detta med icke-kommunikativitet på ett annat sätt, för det ger en medvetenhet om hur människor fungerar naturligt och hur det naturliga satts ur spel genom att sekundära värderingar har tagit över det primäras plats.
Vad innebär det att fungera naturligt? Det är det som finns inom en av sig självt. Det som finns kvar när alla värderingar är borta och vi kan titta på livet och innehållet i livet som ett fenomen.
Att vara sig själv. Det vet vi inte när vi är, utan vi har att lita på att vi är oss själva när vi inte är i någon roll eller identitet eller i ett egojag som vi skapat genom att bara vara ett par goda egenskaper av den mångfald vi har med oss i bagaget. När vi inte försöker att vara bättre, duktigare, yngre eller något annat än vad vi är, då är vi oss själva. När vi slutar att styra världen för att vi ska blir nöjda utifrån resultatet av vår styrning och i stället är nöjda med att vara missnöjda med det som är ofullständigt, då blir vi nöjda och då får vi tillit till vår förmåga att återgå till grundkänslan, att livet är precis som det ska vara, med fel och brister och förtjänster. Och då kan vi kanske titta på om det är något vi faktiskt kan göra något åt. Ibland gör vi det, ibland lämnar vi det åt andra eller låter det vara ogjort och bara är nöjda med att vi är missnöjda med det.
När vi gör så händer mycket på insidan och vi är allt annat än i stillestånd. Ofta brukar människor önska sig stillhet därför att det är så mycket rörlighet på insidan som vill ta sig uttryck i kommunikation med andra. Kroppen skapar ofta känslor och det är meningen att de ska kommunicera något som i vårt liv kallas för lust och vilja och att det ska få oss att göra en massa saker och leva i det och i gemensamhet.
För den som är autistisk på något sätt trasslar detta till sig. Antingen känner personen inga känslor alls, bara stillestånd, eller också känner personen en massa känslor men kan inte sortera dem. De leder inte till något adekvat utan tar sig bara uttryck i stereotypier och utbrott. Eller också blir de till helt egna reaktionsmönster som inte är kommunikativa och därför verkar avstängda i förhållande till de gemensamhetskoder som råder i vår kultur. Det som syns utifrån är just att man förstår att man inte förstår denna person, att man inte är i kontakt, att man är utanför dennes värld och att man känner sig vanmäktig när det gäller att få kontakt.
”Vad gör jag då som vuxen? Eller vart vänder jag mig för att min son ska få hjälp med att utveckla denna sensitivitet? Min son brydde sig inte om mitt bröst och han har aldrig kommit och lagt sig bakom min rygg eller någon annans heller, men han var extremt fixerad vid bajs under många år, och även om det har gått över nu har han inget bra förhållande till sin kropps möjlighet till njutning.”
Det första är att du är medveten om att han har denna brist och hur den förmågan utvecklas hos vanliga barn. Sedan kan du tänka igenom på vilket sätt din son är ovanlig i förhållande till det och då först kan du få råd och stöd om hur du kan hjälpa honom att få ett gott förhållande till någon som kan hjälpa.
Det som den senaste forskningen omkring autism och andra kommunikativa funktionshinder har funnit om ett glapp i impulssystemet har jag försökt att förklara i 40 år på mitt amatörmässiga, på erfarenhet grundade sätt, men nu finns det alltså vetenskapliga belägg för det. Detta glapp i impulssystemet innebär att vi inte hör allt vad någon säger till oss. Vi hör som sagt bara ungefär en tredjedel av orden. Och om du tänker att din son bara får med sig ett och annat ord av det du säger och utifrån det ska använda sin egen fantasi och erfarenhet för att hitta på vad han tror att du sa och menade, då kan du förstå hur liten chans han har att verkligen begripa det. Hur liten chans du har att få kontakt i ömsesidighet eftersom du inte förstår att han inte har möjlighet att förstå.
När du har denna information har du mycket bättre förutsättningar att få till kommunikationen. Ta hand om dig själv och förvänta dig inte någonting. Säg det du vill ha sagt på tio olika sätt, inte bara verbalt utan också konkret, praktiskt, symboliskt, med hjälp av minnen, tills du ser att din son är med.
Det betyder att du behöver utveckla dig så du inte har någon konflikt med det du tänker säga utan att du kan vara helt här och nu, se din sons reaktioner och fortsätta att kommunicera tills ni är i samma anda. Det är inte lätt men det är mycket utvecklande för er båda två.
Jag själv fick rådet av min far att titta på hur andra flickor gjorde, memorera det och sedan gå in till min spegel och öva. Och det gjorde jag. Även om jag inte fick någon känsla för det så fick jag en vetskap, och jag utvecklade också beteenden som var acceptabla för andra. Sedan frågade jag om allt som jag blev medveten om. Jag hade märkt att man kunde få olika svar på samma fråga när man frågade olika människor och det tyckte jag om. Jag samlade på en massa svar och på så sätt bildades det ett fenomen inom mig.
”Jag känner mig omtumlad och jag känner mig som om jag har träningsvärk i hela kroppen. Det är som att springa ett maratonlopp att sitta och lyssna på dig och försöka förstå detta. Hela tiden klickar det in massor med värderingar på det du säger, nedvärderingar av mig själv för att jag inte kan tänka och handla som du, skeptiska tankar om att du kanske har helt fel. Och då får jag ännu mer att brottas med, som om jag inte redan har nog med mig själv och mina tonåringar. Kan du bara repetera några nyckelord som jag kan tänka på, för nu är allt det du sagt som bortblåst igen. Varför är jag så trög och dum att jag inte kan komma ihåg vad du säger?”
Det beror på att jag suddar ut det jag säger samtidigt som jag säger det, och det gör jag just för att du inte ska göra om det till något sekundärt som du ska dogmatisera och anpassa dig till. För mig räcker det att du hört det, att kroppen fångat det för en sekund, och sedan kommer det som behövs att ske inuti dig. Inget är fulländat så det kommer att komma tillbaka på många olika sätt. Mina barn brukar säga: ”Slappna av, hon tar om tills alla har förstått, så du behöver inte fatta från början.” Jag tror att det ligger mycket i det. Ställ om alla frågor som upprepar sig. Jag svarar alltid utifrån det som är här och nu, och det är detsamma som tidigare men ändå inte, utan ofta fördjupat, och jag minns inte att du ställt frågan tidigare så jag svarar alltid som om det vore första gången jag svarade.

Efterord

I min värld, i det jag kallade ”den riktiga världen” när jag var liten, hamnade jag ofta i konflikt med vad som gällde i den vanliga världen. Min pappa märkte att jag inte skötte det vardagliga, det nödvändiga, och att jag inte utvecklade självbevarelse medan jag var i den riktiga världen och därför förde han en kamp med mig om att jag skulle bli nyfiken på och vilja utveckla mig i den vanliga världen också.
Han vann och jag blev väldigt nyfiken på det fenomen som är det unikt mänskliga, kommunikationen och det mänskliga sättet att utvecklas genom att kroppen genererar känslor som smörjmedel och som gör att människor präglas av varandra och av den kultur som utvecklas runt dem. Det som var det fina med hans kamp var att han inte var ute efter att jag skulle fostras eller anpassas, utan att jag själv skulle upptäcka vad som är det mänskliga i den mänskliga ofullständigheten och förstå hur jag skulle kunna koppla ihop det med min primära vetskap. På den vägen är jag och den verkar inte ha något slut.

Autistiska barns utveckling och en behandlingsmodell

Sedan jag var liten har jag varit intresserad av kommunikation och genom att jag själv har ett handikapp har jag fått lära mig hur det fungerar inuti och hur jag kan hantera det för att inte vara handikappad av dysfunktionen. Genom det har jag blivit expert på kommunikation och blivit mera kunnig än de flesta andra.
Vi som människor föds med en tioprocentig vekhet i konstitutionen. Denna vekhet kan vara av olika slag och leda till olika syndrom senare i livet och ett av dem är kommunikationsavstängning.
Ett barn är naturligt i kommunikation, relation och kontakt. Barnet är i en inre tillit till sin egen förmåga och är därmed öppet och i ett flöde som gör att det sträcker sig ut mot omvärlden. Barnet upprättar kontakt genom att vara i detta möte i det kommunikationsfält som finns mellan barnet och andra i närheten, och genom de impulser som byts i det blir barnet stimulerat och får möjlighet att bli tillfreds. Barnet kan behålla sin tillit till sin egen förmåga att blir tillfreds.
I barns liv händer ibland saker som för barnet är traumatiska. Det betyder att det är något som barnet upplever som existentiellt farligt. Barnets kropp drar då ihop sig i en kramp för att stänga inne kommunikationen för att det inte ska blir för smärtsamt och outhärdligt. Det är en självbevarelse som kroppen står för. Barn som inte har denna vekhet i konstitutionen kommer tillbaka till det avslappnade öppna läget och kommer ut i kommunikation igen, men barn som har vekheten kan, efter ett antal gånger, fastna i denna kramp och tappa bort att det finns något att komma tillbaka till.
Det gör att den sociala, mentala och emotionella utvecklingen blir störd eftersom detta impulsutbyte som annars sker naturligt i en god miljö med många människor omkring upphör. Det finns barn som har så uttalad vekhet att denna har utvecklats redan under fosterstadiet eller vid förlossningen, men det vanligaste är att barnet är kommunikativt från början och sedan, någon gång mellan ett och fem års ålder, fastnar i kommunikationsavstängning. (En teori hävdar att det beror på att barnet har någon sorts produktionsbrist och att det är överskottet från modern under fosterstadiet som hänger kvar ett tag och att autismen sedan bryter ut. Problemet med den teorin är att ganska många barn som fastnar kan fås att stundtals släppa krampen och komma ut i ögonblicksögonblick och utvecklas. Det är mycket vunnet med en omgivning som förstår att inte fostra barn med denna kramp eftersom de skräms av andras behov och känslor och på så sätt hamnar djupare i krampen än nödvändigt.)
Barnet uppför sig osocialt. Ofta startar språkutvecklingen som vanligt med primära begrepp, ”mamma, pappa, flaska”. Men när språket ska mogna och bli kommunikativt förstår barnet inte det utan tystnar. Ibland finns språket kvar men mera som ett motorprat. För att språkcentret ska aktiveras när vi blir över ett och ett halvt år behöver vi kontakt med omgivningen och några människor som lägger ut sitt kunnande, sina tankar, känslor och funderingar, både i ord, handling och reaktioner. Helst några människor som är trygga och nöjda med sitt liv och sig själva där och då.
I det mötet, i den intimitet som uppstår, släpper barnet all reservation och hänger sig åt att utvecklas. Om barnet har en hyggligt bra miljö utvecklas det naturligt genom detta informationsflöde och möte som uppstår spontant i kontakt med varje permanent person i omgivningen.
Barn som blivit avskurna från det här kommunikationsfältet på grund av denna avstängningskramp, väcker obehagskänslor hos omgivningen. Det skrämmer människor intuitivt när någon inte är i kontakt. Det är en avvisning. Det verkar som om barnet ser rakt igenom den som tar kontakt. När denne känner sig avvisad och bortstött blir det så smärtsamt och sårande att personen slutar att ta kontakt och i stället pratar om barnet över barnets huvud. Därför blir dessa barn också mindre kontaktade än välfungerande barn. En faktor till är att ickekontakt skapar omedveten ångest hos den kontaktande, och för att undvika detta obehag ändrar personen sitt mönster i kontakten med kommunikationsstörda människor.
Hos vanliga människor som möter okontakt uppstår omedveten rädsla och den tar sig uttryck i värderingar. Ofta brukar människor som reagerar på autistiska beteenden kommentera dem genom att fostra eller säga till föräldrarna att de borde ha fostrat sitt barn annorlunda. Föräldrarna vet att detta är omöjligt men känner sig ofta dåliga som föräldrar, får skuldkänslor och dåligt samvete, trots att varje förälder med ett kommunikationshandikappat barn vet att det är barnets vekhet och inte yttre orsaker i sig som är problemet och att barnet på grund av sin vekhet reagerar på sin omgivning på ett sätt som är svårt att tackla för okunniga.
Autistiska barn har i alla tider väckt oro och de har blivit bemötta på extrema sätt i olika kulturer. I alla kulturer som har någon form av dokumentation finns autism beskriven. I vissa kulturer såg man på dessa personer som utvalda av Gud och ansåg att de skulle sättas högt och vårdas. Man trodde att deras konstiga språk, tecken och beteenden var komna av Gud, och människan fick gissa vad det var dessa orakel förmedlade. Så betraktades de av urinnevånare i Mellanamerika. I andra kulturer har man sett dem som Guds straff och gjorde sig av med dem genom olika ritualer. Ett sådant sätt var att sätta ut dem i djungeln så att de blev uppätna eller omhändertagna av djur. Det finns flera sådana berättelser från Indien. I Bibeln står det att människor med lyten är orena och därmed syndiga och ska döljas för världen.
I vår upplysta tid har man kommit fram till att funktionshindret handlar om den vekhet som ibland kan ses som en skada på hjärnan, men som ofta inte ger några andra kroppsliga symtom. Däremot märks den just i bristande kommunikation och brist på socialitet och självbevarelse.
Man har också konstaterat att människan generellt utvecklar sina immateriella resurser, de mentala, emotionella och sociala, från latent fulländning till välutveckling. Hur denna utveckling kommer att se ut är mycket beroende av vad som ställs till människans förfogande, vilken miljö, kultur, tradition hon växer upp i. Om någon har en kommunikationsavstängning är uppväxtmiljön ännu viktigare eftersom barnet då inte från andra kan hämta in det som saknas. Barnets förmåga att vända sig utåt och ta in vad andra ger fungerar inte, och de som barnet möter blir affekterade och irriterade på barnets egenheter, och därmed bryts möjligheten till utveckling för barnet.
När man har konstaterat att en människa har ett kommunikationshandikapp är det viktigt att förstå att hon inte är en del av den vanliga naturliga gemenskapen och inte är kopplad till ett självtänkande som gör att hon med automatik förstår känslomässiga associationer. Det betyder att det som man förväntar sig att människor ska uppfatta av ogillande och gillande, som är avsett att få dem att handla i enlighet med konventionen, inte sker. Den sortens gemensamhet finns inte och därför behöver den som har ett kommunikationshandikapp en helt annan typ av information.
Är man blind behöver man en sorts vägledning, är man döv en annan, är man autistisk en tredje.
Det som saknas kompenserar den handikappade på ett för sig själv smart sätt, men det sättet accepteras inte alltid av dem som finns omkring denne om de inte har lärt sig att förstå det geniala i det hela.
Jag tänker som så att om man inte har någon nytta av dem som har handikapp så blir de en belastning, men genom att de kan lära människorna i sin omgivning något som dessa aldrig skulle få kontakt med eller vetskap om annars, så har de handikappade den största betydelse som nycklar till oåtkomlig kunskap.
Den autistiska personen ställer det etablerade tänkandet i form av rutiner och tidsuppfattning på sin spets, och det är inte lätt i ett samhälle som tror att det finns något att vinna genom snabbhet.
Några viktiga faktorer i min handledning av människor som finns runt autistiska barn:
att de personer som lever och arbetar med autistiska barn förstår att dessa barn löser ut allt outvecklat och tilltrasslat inom dem själva
att barnens okommunikation skrämmer bort den inre trygghet som man själv har och petar på ens egen känsla av otillräcklighet och maktlöshet
att detta föder aggressivitet och vanmakt inom en själv som man har att bli medveten om och lära sig släppa
att det bästa man kan göra för en autistisk person är att lösa sina egna problem och utvecklas grundläggande så mycket det går. Då laddar man atmosfären mindre med minus och den blir så neutral som möjligt och mer tillåtande och utlockande för barnet.
En annan viktig faktor är att inte se dessa barn som psykiskt sjuka eller utvecklingsstörda. De autistiska personerna har allt som vanliga människor har men saknar ett fungerade impulssystem, så det finns glapp till exempel mellan minne och medvetande, känsla och medvetande, intellekt och medvetande, språkorgan och medvetande.
Om man förstår det förstår man också att det handlar om att på ett genialiskt sätt stimulera där det fattas impulser. Och att klara av att göra detta utifrån, utan att på förhand veta, innebär att man behöver en ängels tålamod och en åsnas envishet.
Man får inte ge upp, inte tro att det man gör inte har någon betydelse. Betydelsen får man kanske inte se förrän tjugo år senare, och man måste oladdad vänta in dessa ögonblicksögonblick, dessa krampsläpp för en eller annan sekund och veta att det är de ögonblicken som har betydelse för dessa barns utveckling.
Allt detta vet och kan de terapeuter och pedagoger som jag handleder i Ryssland och som arbetar enligt ”den ryska modellen”. Jag bara förstärker det med en verbal medvetenhet som gör att deras förtrogenhet med vad de själva åstadkommer blir tydlig.
Även barnets omgivning, föräldrar och andra som ingår i barnets primära liv får del av detta och kan bekräfta dess verkan. De bidrar med massor av händelser och episoder där de bekräftar vad de själva har lärt och vad deras barn har lärt omgivningen. Att plocka fram det i ljuset och lyssna på varandra är den bästa medicin föräldrar kan få i sin kamp för sina barn.
För ungefär tio år sedan gick jag en kurs i Sverige för Marshall Rosenberg i Nonviolent Communication, NVC, att samtala utan aggressioner. Han hade varit i S:t Petersburg och hållit en kurs i kommunikation. En av deltagarna där var en psykolog som hette Galina och hon undrade om hans metod skulle kunna vara användbar för att kommunicera med autistiska personer. Hon berättade att hon arbetade på Garmonia, ett institut med autistiska barn.
Han svarade då att han inte hade någon erfarenhet av något annat än välutvecklade kommunikativa människor men han berättade om mig och man bad att han skulle förmedla den kontakten. Det gjorde han och det var så jag blev tillfrågad om att komma till S:t Petersburg och ge handledning omkring Garmonias handikappade barn.
Sedan dess har jag varit där en till två gånger om året, ungefär en vecka per gång, och tagit del av verksamheten, och då har jag träffat alla berörda omkring barnet.
Jag har också varit i Moskva på föreläsningar och seminarier som anordnats av de avdelningar som har en vårdtradition sedan starten på 50-talet. Där finns också ”Centrum för kurativ pedagogik” som i viss mån motsvarar Garmonia i S:t Petersburg. I Moskva har man också översatt min första bok En annorlunda barndom.
Jag har blivit någon sorts kulturbärare eftersom jag sett verksamheten utifrån med fräscha ögon och har kunnat beskriva vad som händer med en helt annan syn än den som etablissemanget representerar. Min egen personliga syn stämmer mycket väl överens med ”den ryska traditionen” och har därför varit särskilt intressant för just denna verksamhet.
Min position har varit att kasta nytt ljus över det som sker inuti människor som är involverade i att försöka kommunicera med någon som inte förstår vitsen med att vara i kontakt och som inte klarar sig utan kontakt, lika lite som en vanligt fungerande människa gör det.
Den ryska modellen

Läkaren Klara Lebedinskaja gjorde motsvarigheten till AT-tjänst på universitetssjukhuset i Moskva. Hon var i tjugofemårsåldern, hade läst hjärnkirurgi och bestämde sig för ett forskningsprojekt om normala hjärnbilder och deras varianter. Hon tänkte att det var ett avgränsat område och att hon skulle bli färdig snabbt med sin examen.
Hon skannade många tusen bilder på hjärnor och uteslöt dem som hade en avvikelse som diagnostiserades som utvecklingsstörning eller psykisk sjukdom. När hon sedan tittade på normalgruppen upptäckte hon att det fanns patienter som hade en fullständigt normal hjärnbild men som ändå betedde sig ovanligt. De verkade utvecklingsstörda men var det inte eller de verkade psykotiska men var det inte.
Hennes nyfikenhet var väckt och hon vände sig till sin chef och frågade om hon kunde få forska på detta. Det fick hon, och tillsammans med en läkare som senare blev hennes man och så småningom klinikchef, placerade hon dessa barn med deras föräldrar eller någon anhörig på fem avdelningar som hon startade.
Hon gjorde färdig sin avhandling och fortsatte sedan att forska och det är hennes arbete som ligger till grund för hela denna modell. Hon gjorde banbrytande och häpnadsväckande upptäckter vars betydelse står sig ännu i dag.
Hon upptäckte till exempel att det var något med nervsystemet hos de här barnen som inte utvecklades naturligt. Hon jämställde det med en viss typ av dövhet och blindhet.
De här barnen hade helt normala hjärnbilder men det fanns ändå svagheter i konstitutionen som gjorde att de hade svårt att utvecklas. Hon undersökta dem noga för att hitta något som var förändrat i hjärnan men hon hittade ingenting.
Efter ett tiotal år fick hon problem. Eftersom hon inte forskade på hjärnskador passade hennes arbete inte in under hjärnkirurgin. Hon vände sig till den psykiatriska enheten och jovisst, hon var välkommen men då var hon tvungen att vara psykiater. Hon läste i fem år till och blev psykiater och fortsatte under hela tiden sin forskning genom att följa alla de barn som hon hade diagnostiserat, och det kom hela tiden till nya barn.
Efter ytterligare ett antal år menade man att hon inte hörde hemma där heller eftersom inga av hennes barn var psykotiska. Hon borde flytta till den specialpedagogiska enheten. Hon vände sig dit och frågade. Javisst, det skulle gå bra men då måste hon först utbilda sig till allmänpedagog och sedan till specialpedagog. Då gjorde hon det och det tog ytterligare fem år och samtidigt fortsatte hon sin forskning.
Nu utarbetade hon ett underlag för hur man skulle stimulera barnens nervsystem för att de skulle utvecklas optimalt. Hon märkte att de inte hade någon koppling, något känslomässigt minne, som gjorde att de utvecklade självbevarelse och att de inte hade någon koppling till sin kropp och dess behov och därför inte lärde sig det som vanliga barn gör, som ökad kunskap i att sköta sin hygien, äta, sova. Hon var helt säker på att det inte var något fel på intelligensen, utan att det handlade om ett kopplingsfel i nervsystemet.
Detta var något helt nytt för överallt i världen debatterade olika skolor om huruvida autism var en utvecklingsstörning eller en psykisk sjukdom. Den diskussionen pågår fortfarande i väst men i Ryssland har man sedan 50-talet arbetat utifrån ett helt annat perspektiv.
Klara fick en medarbetare, en ung kvinna, Olga Nikolskaja, som var hennes assistent på 70-talet och som i dag fortfarande bedriver forskning inom området.
Klara själv fick cancer och dog i början av 90-talet men hennes forskning är en guldgruva för den som vill förstå kommunikationshandikapp utifrån ett djupgående långsiktigt uppföljningsarbete. I ryska arkiv finns många hundra, kanske tusen forskningsartiklar. Tyvärr har det inte funnits minsta intresse från väst att bearbeta och översätta detta material.
Jag har fått ta del av något av detta genom föreläsningar i Moskva och genom min handledning på ”Centrum för kurativ pedagogik”, som får en del stöd från Sverige, och på Garmonia i S:t Petersburg, där jag varit handledare i snart tjugo år.
Här följer en kortfattad beskrivning av vårt arbete i Ryssland.
Den ryska modellen används för autistiska barn (och andra med kommunikationshandikapp).
De som har skapat den har under lång tid kunnat pröva den, lära ut den till andra och utvärdera resultatet och det är en modell som är värd att rädda till eftervärlden.
Tidig upptäckt
Kommunikationshandikappade barn verkar annorlunda genom att de är okontaktbara.
Man utesluter utvecklingsstörning och psykotisk störning med hjälp av bland annat hjärnskanning.
Neuropsykologiska undersökningar visar att det är fel på kommunikationssystemet. Ofta uppkommer det före åtta månaders ålder, och det finns information i samhället som gör att föräldrar som tycker att deras barn har svårigheter att kommunicera tar kontakt via barnläkaren med neuropsykologiska institutionen.
Diagnosen är inte viktig eftersom den bara beskriver beteendet och inte tar hänsyn till att detta är ett handikapp, inte en sjukdom, och därför behöver behandlingen skräddarsys.
Aktiv miljöterapi
När man upptäckt att ett barn har kommunikationssvårigheter påbörjas en aktiv miljöterapi som ger barnet optimala möjligheter att utvecklas.
Barnet behöver först taktil stimulering varje dag, och en gång i veckan av en expert som kan bedöma om barnet behöver speciell hjälp.
Barnet är omgivet av många vuxna.
De som barnet lever med får ingående kännedom om vad ett kommunikationshandikapp är.
De vuxna runt barnet får handledning, framförallt kring det som väcks inom dem själva.
Barnet får också gå hos en defektolog, en person som är specialist på att stimulera barnets talorgan så att även de barn som har kramp i den impulsdelen får tidig hjälp.
Primärterapierna startar så tidigt som möjligt. En timme i veckan för varje variant:
– sång och musik
– rörelse och dans
– färg och form
– tal och lek
Barnet behöver mycket taktil stimulering och helst så tidigt som möjligt och behöver leka primärlekar mycket och ofta, till exempel tittut, kille-kill, var är mamma.
Sedan behöver barnet vara med i alla tänkbara sammanhang för att vänja sig vid att olika atmosfärer inte är farliga. Barnet behöver bli buret i sele även om det verkar besvärat av det. Det beror på att barnets obehagssystem i vardagssituationer inte släpper annars. Konsten är att inte omedvetet bli offer för barnets nedvärderingar, avvisningar och gnällighet utan ändå ta med det överallt där det finns en möjlighet. Det är viktigt att den som bär barnet är väl medveten om barnet och involverar det i allt sitt tänkande och görande och gärna pratar högt om det till barnet.
Barnet visar inte minsta tecken på att ha uppfattat vad den vuxne säger och verkar inte intresserat, men det spelar ingen roll, barnet tar in det ändå och det kommer att ha betydelse, kanske först om tjugo år. Och som min far sa: ”Jag kan lika gärna tala högt som att tänka tyst.”
De vuxna runt ett sådant barn behöver ha en djup kännedom om den här formen av kommunikationshandikapp och bör kunna förklara det enkelt för omgivningen som tycker att barnet verkar bortskämt och ouppfostrat. Barnet uppväcker så mycket värderingar hos andra att det ofta blir svårt för anhöriga att vara i vissa miljöer eller i vissa sällskap. Omgivningen blir ofta fostrande och aggressiv för att man blir provocerad av barnets beteende.
Vad föräldern kan säga i sådana situationer är till exempel: ”Mitt barn är inte som andra utan har ett speciellt beteende. Det gör att mitt barn skriker till ibland, himlar med ögonen på ett speciellt sätt och ständigt rör sig, men det är helt ofarligt så bry er inte om det. Ni glömmer det snart.”
Eller som min far sa när jag kom in i ett rum. ”Nu kommer Iris att följa alla elektriska kulkablar som går mellan lamporna och väggen. Det är ofarligt, och om ni inte avbryter henne är det över på mindre än tio minuter och sedan blir hon helt stilla.” Så fortsatte han att ha kontakt med de andra vuxna och prata om det som de skulle avhandla. I bästa fall lyckades de ignorera mig och då gick det fort för mig att komma till ro, men annars kunde det ta sin tid på grund av avbrotten som uppstod.
Sedan behöver dessa barn gå i upplevelseterapi (inte att förväxla med psykoterapi) en timme per dag fem dagar i veckan. Vid fyra års ålder är det lagom att börja med lekterapi, vilket innebär att barnen blir förda in i lek via vuxna som leker med varandra, och det som tillägg till de andra terapierna.
Lekterapin går till så att någon vuxen kommer med barnet till terapin. Barnet blir involverat i ett fält, till exempel musik. Terapeuterna spelar klassisk musik och barnet får lov att röra sig fritt runt med den ena terapeuten medan den andra spelar. Hela tiden är de i kontakt med barnet och det man ser är att barnet blir roat, skrattar, en del tvångsbeteenden släpper och barnet blir fritt på ett annorlunda sätt.
Nästa dag är det färg och form. Då är hela golvet klätt med papper i många olika färger. Det finns tillgång till alla typer av kritor och färger för barnet att uttrycka sig med. Så pågår en intensiv kommunikation och barnet får fritt spelrum.
En annan dag är det dags för defektologiska övningar. Det betyder att leka med talorganet. Rummet är fullt med leksaker och barnet får röra sig fritt. Terapeuten har fokus på varje sak barnet tar i, sätter ord på det, går nära barnet, låter barnets kind vara nära sin egen medan barnet leker och den vuxne säger ordet på leksaken. Så nära att det stimulerar talorganet, det blir vibrationer genom kinden, och ibland leder det till att barnet härmar ordet. Barnet vet vad saken heter, men leken är till för att få igång talorganet.
En dag är det rörelse. Rummet är fullt med hinder som man kan ta sig över. Det påminner lite om att leka skeppsbrott. En bandspelare med dramatisk musik ger ljudeffekter samtidigt som barnet får kroppsstimulans. Det är ofta två terapeuter närvarande och de tjoar, hoppar och klättrar och ger uttryck för sina upplevelser. Man kan märka att barnet släpper krampen och deltar på ett helt annat sätt än annars.
En annan dag är det lera och drejning. Då är hela rummet klätt med papper. Där finns allt material som behövs för att kunna forma saker i lera. Barnet får en stor klump i sina händer och får sedan leka med den, terapeutens händer blandar sig i, och sakta formas något, vad som helst, av lerklumpen. Hela tiden uppmärksammas barnets händer och klumpen som finns i dem. En del barn är mycket avancerade och använder drejskivan för att göra de mest fantastiska skapelser. Produkten i sig är inte viktig utan det betydelsefulla är att barnet får en upplevelse av hur det känns att ha något i sina händer för det är något dessa barn sällan utvecklar automatiskt.
Vid sju års ålder har man också en individuell pedagogisk timme varje vardag.
En specialpedagog har fokus på att ställa elementär kunskap i konsten att läsa, skriva och räkna till barnets förfogande och öva dessa färdigheter på ett individuellt anpassat sätt. Metoden skräddarsys efter varje barns handikapp och behov för att maximera möjligheten till inlärning trots beteendestörningar.
Det är viktigt att man inte slutar med någon av de tidigare aktiviteterna eftersom de ger barnet ny fördjupning långt upp i åren, även om man sällan ser resultat förrän i vuxen ålder. Detta leder ofta till att barnen blir optimalt kommunikativa efter sin biologiska förmåga och ofta får möjlighet till ett kvalitetsmässigt gott liv.
Sedan behöver barnet stimulerande fritidsverksamhet varje helg, gärna på loven och inte minst under sommarlovet. Annars leder det till att barnet blir understimulerat under dessa perioder.
Om barnet inte får denna hjälp ofta drabbas det ofta av ångest lite senare i livet. Ångesten uppstår biologiskt när tanke, känsla och handling inuti står stilla. Om ett barn med denna kramp inte får den stimulans som är möjlig, drabbas det hårt av stilleståndsångest och får svårhanterliga beteenden och reaktioner på omgivningen. Det blir svårt för anhöriga att ta hand om sitt barn och samhället får ökade kostnader.
Man arrangerar utflykter, kollo, strapatsrika hajker. I den verksamheten är det viktigt att barnen har med sig någon som kan ”läsa” deras kommunikation från början. Men sedan, när de blir äldre, har de mycket nytta av just att det är fritidspedagoger som de känner och inte primärpersoner som håller i verksamheten. Dessa barn är så beroende att de behöver den frihetskänsla som detta innebär. Det är också viktigt att syskon kan få vara med och bara ha kul med en bror eller en syster som de annars alltid får ha hand om.
Dag efter dag, år efter år, fortgår detta tills barnet är i tjugotreårsåldern. Då har man ofta kommit så långt att barnet utvecklat det som går att utveckla, och då tar omhändertagandet som regel en annan form, kanske arbete, kanske skyddat arbete. Många hittar en plats där deras talang går att använda.
När skoltiden är över och ungdomstiden tar vid är det viktigt att människor med ovanliga beteenden får den hjälp och det stöd de behöver för att få ett kontinuerligt och meningsfullt liv. I Ryssland finns det ingen tanke på att det ska vara effektivt, rationellt och lönsamt, utan det ska finnas något som fyller personens dag med konstruktiva upplevelser. Man har fortfarande kvar regeln att den som i sitt arbete har med sig en behövande person får reducera sin egen prestation med ett visst antal procent, beroende på hur mycket den personen behöver i form av uppmärksamhet och ett annat tempo, och vederbörande får också en slant extra.
Någon självständighetsträning likt den som sker i väst finns inte, för det finns det inget behov av. Man bor och lever i traditionella storfamiljer med flera generationer, och där ingår dessa ovanliga människor som en självklar del. Om man flyttar gör man det för att man gifter in sig i en annan familj som ser likadan ut som ens ursprungsfamilj med en äldregeneration, någon släkting som är ungkarl eller ungmö, någon kusin från landet och en och annan med dysfunktion.
Dessa förhållanden är ideala för en kommunikationshandikappad. I sådana familjer finns alltid någon hemma, alltid någon som står för strukturen, alltid någon som iscensätter nödvändighetsarbetet, alltid någon som kan följa med och lotsa de här barnen till deras terapier och verksamheter. Vanligtvis är det den äldre generationen som tar sig an dessa ovanliga barn och hjälper dem, och de har ofta all tid i världen och kan vänta in alla ovanliga beteenden utan att stressa och bli irriterade. Hela familjen är engagerad i att kommunicera med varandra omkring allt vardagligt som sker i de ovanliga barnens värld och det finns så mycket av kuriosa som de berättar. Där finns en helt annan acceptans och förståelse för dessa människor och det gör att de har det väldigt bra. (Men det här gäller naturligtvis inte dem som blir lämnade på institutioner som handikappade.)
En kommunikationshandikappad har sällan någon glädje av andra med samma handikapp. En okommunikativ blir inte mer kommunikativ med en annan okommunikativ så därför finns det inga fördelar med att samla dessa personer. Tvärtom. I väst gör man det av praktiska och ekonomiska skäl men det leder inte till livskvalitet.
I väst ligger fokus på självständighet och att man ska kunna klara sig så bra som möjligt utan andra personers insats. I öst har man fokus på att dessa människor ska kunna vistas i ett hem med många andra personer och ha ett beteende som inte är våldsamt eller förstör för andra samt att kunna åka kollektivt utan att störa sin omgivning alltför mycket.
Min handledning går till så att jag blir kontaktad av chefspsykiatern när hon har träffat ett barn och vill höra min åsikt i frågan. Sedan samtalar vi med föräldrarna och jag beskriver min erfarenhet och kunskap om vad ett kommunikationshandikapp är för något. Ofta får vi många frågor som vi besvarar utifrån olika perspektiv. Ibland åker vi hem till familjen och träffar alla som står barnet nära, som då kan ställa frågor och få de förklaringar vi har.
Sedan får jag ofta vara med kring ett barn i olika terapier. Efter övningen sitter vi ner och samtalar om vad jag ser i barnets kommunikation. Medan föräldrarna och andra närstående ställer frågor leker ofta terapeuten med barnet i samma rum och ofta vänder sig barnet till oss och jag får förmedla en del av den kommunikationen.
Vi har ofta med flera experter/terapeuter som har kontakt med barnet i denna spegling och det ökar ofta föräldrarnas frågor och vi får fram mera essens i svaren.
Ibland träffar jag bara föräldragruppen och de diskuterar inbördes och tar upp problem som de själva känner av i kontakten med sina barn, och de får ytterligare vägledning i hur man utvecklar sig själv i konsten att kommunicera.
I grunden har vi skräddarsytt handledningen efter möjligheten för föräldrarna att komma med barnen och deras intresse för att få dessa konsultationer.
När någon har ett handikapp, vilket som helst, är miljön runt den personen mycket avgörande för om personen är handikappad av sitt handikapp eller inte. Det finns många blinda, döva, lama och många med Aspergers syndrom som är mycket välfungerande och som trots sitt handikapp är framstående. Hur omgivningen kan försonas med att någon har ett handikapp och bemöta den människan som en unik person med massor av andra kvaliteter som inte har med handikappet att göra, är mycket avgörande för hur personen fungerar psykiskt i relation till omgivningen.
Tänk om det blev en allmänkunskap om detta mänskliga fenomen, vad skulle det kunna medföra och ge?
Det som utmärker människan är att hon har ett glapp mellan huvud och kropp, ett glapp som överbryggs genom nervimpulser. Detta system av överföring är ytterst känsligt för de laddningar som finns från andra i atmosfären för att fungera fullödigt och det är ytterst känsligt för vilka värderingar omgivningen har antagit inuti och det styr våra reaktioner. Jag tror att om människor förstod detta skulle förståelsen för andra bli mycket större och behovet av att bekämpa varandra minska betydligt. Just denna dolda kunskap om hur rädslesystem styr vår kommunikation med andra, om hur vi ”går som katten kring het gröt” i stället för att framföra det vi egentligen vill säga, skulle kunna bidra till att vi själva och andra bli mycket mer tillfreds och till att livet skulle bli mer begripligt. Det finns mycket villfarelse och tokigheter i vårt tänkande om oss själva och andra, om hur vi fungerar och det finns fortfarande en vit oupptäckt fläck på kartan.
Klara Lebedinskajas banbrytande forskning och arbete med autistiska barn har gett en kunskap som är så unik att den borde vara en världssensation. Det handlar om grundforskning och djup förståelse kring ett problem som ingen före henne hade anat kunde vara en helt egen kategori, med en helt egen problematik och som i dagens läge med den nya neuropsykologin vetenskapligt kan beläggas på ett helt nytt sätt. Det enda land som har en lång och gedigen tradition av kommunikationsutvecklande terapier är just Ryssland och jag blir förtvivlad när jag märker att den kan drunkna i västvärldens dogmatiska, karismatiska föreställningar och vackra förpackningar.


