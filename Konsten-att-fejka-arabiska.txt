Kalejdoskop

Förvandlingen tog knappt tjugo minuter. På nitton minuter och trettionio sekunder, en till synes obetydlig tidsrymd, förändrades mitt liv i grunden. Jag likaså. Ingenting hade egentligen hänt. Ändå blev allt annorlunda.
Jag satt vid datorn och hade halkat in på ett radioprogram från Vetandets värld i P1. Programmet handlade om hur högfungerande autism hos flickor ofta missades eller feltolkades av sjukvården, eftersom både diagnoskriterierna och den allmänna schablonbilden baserats på pojkars symtom. Intressant, tänkte jag, men hade svårt att uppbåda någon större entusiasm när jag klickade på "play".
Den som fick mig att ändå göra det var Lena, en nära vän till mina föräldrar och lite av en låtsasfaster till mig. Hon hade ringt mig några dagar tidigare, i första hand som privatperson men också i egenskap av barnpsykiater, för att dela med sig av misstankar som hon kände att hon varken ville eller borde behålla för sig själv. På sitt mycket kloka och varsamma vis hade hon beskrivit dem, utan att pressa mig eller lägga några sanningar i mitt knä. Lena, som följt mig genom livet, hade noterat likheter mellan mig och en annan ung kvinna och ledde mig nu in på rätt spår utan att jag själv märkte det. Hon sade inte rakt ut att hon trodde att mina problem bottnade i autism. I stället gav hon mig tips på namn och nyckelord som jag, om jag ville, kunde söka efter på nätet. Neuropsykiatri. Autismspektrum. Forskaren Svenny Kopp.
Därför satt jag nu där jag satt. Därför tog jag på mig hörlurarna och lyssnade, med en blandning av trött skepsis och motvillig nyfikenhet. Åtskilliga år av livstrassel och turer inom psykiatrin hade gjort mig luttrad. Så många teorier och ­diagnoser hade redan avverkats. Så många behandlingsförsök hade misslyckats. Varför skulle just det här vara annorlunda? Självklart berörde detta inte mig, självklart skulle detta bli ännu en förklaringsmodell att förkasta, ännu ett hopp att överge. Självklart var inte jag autistisk. Det kändes som ett nästan skrattretande långskott i mitt desperata sökande efter svar.
Bara minuter senare var jag som paralyserad. Av förvåning. Av förvirring. Jag lyssnade till beskrivningar av högfungerande, autistiska flickor och kvinnor, och insåg att det lika gärna hade kunnat handla om mig.
Eller snarare: Det handlade om mig.
Jag fattade allt och jag fattade inget. Hur kunde svaret plötsligt uppenbaras så där utan förvarning, i ett två år gammalt radioinslag på nitton minuter och trettionio sekunder? Efter ett helt liv av sökande? Allt stämde. Allt stämde, med kuslig precision. Jag lyssnade igenom programmet ännu en gång, tvungen att förvissa mig om att jag hört rätt. Efteråt blev jag sittande alldeles stilla, men med en växande, slingrande rörelse under huden. Tårar droppade ned i mitt knä i en gråt lika oväntad som befriande.
Det fanns ett svar. Det fanns ett svar.
Där, ensam hemma vid datorn, på permission från psyk, genomströmmades jag av en egendomlig känsla av att ha blivit sedd.
Forskaren Svenny Kopp som intervjuades i programmet kände inte till min existens. Ändå visste jag att hon förstod mig, att hon kunde klä min verklighet i ord. Hon beskrev autism på ett sätt som jag omedelbart kunde identifiera mig med, och ställde därmed mina fördomar och föreställningar på ända. Autism kunde ta sig helt andra uttryck än de som jag kände till, och det gällde framför allt hos flickor och kvinnor. Autism kunde visa sig genom precis sådana symtom som jag själv och sjukvården hade identifierat hos mig, men som vi tolkat med fel glasögon.
Utanför föll skymningen och i lägenhetens halvdunkel bör­jade jag rannsaka mig själv. Var det ändå inte så att jag lurade mig själv, att jag tyckte mig se alla samband för att jag så innerligt gärna ville hitta en Förklaring med stort F, en Orsak med stort O? Var jag inte så desperat efter svar att jag omedvetet omformade mina minnen och min självbild på ett sätt som skulle få mig att passa in i den autistiska mallen? Jag vågade inte tro på min egen övertygelse, väl medveten om att man kan inbilla sig den ena sjukdomen efter den andra bara genom att läsa diagnoskriterierna.
Men nej. Det var inget önsketänkande, innerst inne kände jag det. Och vem skulle förresten önska sig något sådant?
Den kvällen blev startskottet för den mest omtumlande tiden i mitt liv, en aha-upplevelse av gigantiska mått. Det var som att kliva in i ett kolossalt kalejdoskop. Tankar, känslor, minnen och frågor flimrade framför mina ögon, löstes upp, skiftade färg, bytte form, bildade idel nya mönster. Spretiga fragment av mig och mitt liv smälte samman till begripliga enheter. Trots att det gjorde mig trött och illamående kunde jag inte låta bli det där kalejdoskopet. Det var så sagolikt svindlande. Jag ville titta. Jag ville se.
Ju mer jag läste om autism, desto mer förundrad blev jag. Saker i mitt liv som jag undrat över, haft problem med - och blivit bra på att dölja - fick en förklaring. Man kunde vara som jag och ändå ha autism. Man kunde ha autism och ändå vara som jag. Pusselbit efter pusselbit föll på plats, och det märkligaste av allt var att alla brokiga små bitar visade sig höra hemma i samma kartong.
För första gången upplevde jag att en diagnostisk förklaringsmodell passade in på mig. Det tidigare osynliga hindret hade fått konturer. Det fanns, det hade till och med ett namn, och den här gången var teorin inte något som man drog till med i brist på bättre. Den här gången stämde det. På riktigt. Frågan var bara varför ingen hade kommit på det tidigare.
Och just den frågan gnagde. Om jag hade varit autistisk borde väl åtminstone någon under alla år ha märkt det, eller i alla fall anat? De senaste sju åren hade jag vårdats intensivt och kontinuerligt inom psykiatrin. Jag hade vistats mer innanför slutenvårdens låsta dörrar än i mitt eget hem. Sjutton år hade gått sedan jag via mina föräldrar sökte hjälp första gången. Kunde verkligen alla experter genom alla år ha missat roten till det onda?
Å andra sidan, tänkte jag, var det ju precis det som radioprogrammet hade handlat om. Att till och med psykiatrin saknar tillräckliga kunskaper om autism, särskilt hos kvinnor. Att till och med psykiatrin missförstår, feltolkar, felbedömer och felbehandlar.
När jag började nysta i min egen vårdhistoria visade det sig så småningom också att flera av mina vårdkontakter, obe­roende av varandra, faktiskt hade misstänkt någon form av autism. Min dåvarande läkare, som följt mig till och från i flera år, förklarade att hon funderat i de banorna, men slagit bort tanken eftersom hon tagit för givet att jag redan hade genomgått en neuropsykiatrisk utredning. Helt enkelt för att en sådan borde ha gjorts. När jag upplyste henne om att så inte var fallet blev hon först alldeles tyst. Det kändes nästan som om hon inte trodde mig. Inte kunde väl jag ha valsat omkring i psykiatrins korridorer under så lång tid, tagit mig igenom flera terapier och en rad olika behandlingar utan att ha blivit ordentligt utredd?
Men jo. Så illa var det. Häpen kontrollerade hon min journal och insåg att jag hade rätt: ingen neuropsykiatrisk utredning, inga neuropsykologiska tester. Hon kontaktade en av mina tidigare psykologer, som bekräftade våra misstankar. Det visade sig att han inte hade kunnat släppa tankarna på mig - "Lina har inte gett mig någon ro" - sedan vi avslutat vår terapi drygt tre år tidigare, eftersom han senare förstått vad min problematik i grund och botten handlade om.
När bollen väl var satt i rullning gick processen relativt snabbt. Med hänsyn till min redan långa vårdhistoria och allvarligt sviktande hälsa prioriterades jag i kön till den neuro­psykiatriska utredningsenheten, och den 16 april 2012, efter en lång rad tester, praktiska uppgifter, ingående samtal och analyser - och en mental tusenmilafärd - fick jag min diagnos: autism.
Den dagen förändrades mitt liv för alltid. När jag cyklade hem från utredningsenheten såg jag på håll hur solen lyste upp ena sidan av taket på mitt hus samtidigt som mörka moln hotfullt hopade sig över den andra. Jag hade inte kunnat uttrycka det bättre själv, tänkte jag.
En del av mig dog. En annan började äntligen, äntligen leva.


Konsten att fejka arabiska

Jag har just fått anställning som journalist på en nystartad tidning. Chefen visar mig runt på min nya arbetsplats, där solen flödar in genom enorma fönster som från golv till tak bryter de granitgrå stenväggarna. Jag är handplockad och jobbet toppen; angelägen journalistik, trevliga arbetskamrater, moderna lokaler och en attraktiv utmaning. Ett perfekt steg i karriären. Men något känns fel, och snart kommer jag på varför.
Tidningen är marockansk. Jag kan inte ett ord arabiska.
Hur gick det här till? Vad hände egentligen vid rekryteringen? Jag rannsakar mig själv, förstår inte hur jag har burit mig åt. Har jag lyckats fejka arabiska? Så trovärdigt och samtidigt så fullständigt oavsiktligt? Hur i hela friden då?
Jag inser att jag måste hoppa av, omedelbart. Uppdraget är omöjligt. Tveklöst och totalt omöjligt. Det spelar ingen roll hur ambitiös jag är, hur hårt jag är beredd att jobba. Det spelar ingen roll vad andra tror eller hur bra jag är på att fejka. Jag kan inte arabiska.
Min omgivning protesterar vilt: Säga upp dig? Är du inte klok? Varför då? Du som är en så driven journalist, det är klart att du kan! Kom igen, sluta vara så pessimistisk - du måste tro mer på dig själv!
Alla ser det eftertraktade toppjobbet i kombination med min kompetens som journalist. Ingen förstår problemet. Det där med arabiskan kan väl inte vara något hinder - jag som är så duktig.
Förväntningarna kramar hårt om mina lungor. Det har blivit väldigt svårt att andas.
Med trycket kvar över bröstet och sängkläderna blöta av svett vaknade jag, inte i Marocko utan i Sverige, hemma i min egen säng, och förstod snart att mitt omöjliga drömjobb var just ett drömjobb, bokstavligen. När jag hade skakat av mig det värsta obehaget kunde jag inte låta bli att förundras över scenariot i min dröm. Symboliken kändes nästan övertydlig.
Mina problem och begränsningar är - även i verkligheten - svåra för andra att se och förstå, eftersom mina starka sidor skymmer sikten. Omgivningen förstår inte hur jag, "som kan så mycket" eller "som är så duktig", kan bli helt handlingsförlamad i situationer som de flesta klarar per automatik. I sina ivriga och i grunden omtänksamma försök att peppa eller trösta mig blir människor blinda för mina svarta hål.
Andra ser inte min ångest inför sådant som de själva längtar efter, eller min kamp för att förstå sammanhang som för dem är helt självklara. De ser mig inte när jag ligger som en spillra på hallmattan efter en enkel fika med ett par vänner, eller som en hoprullad liten igelkott i sängen dagen efter en alldeles vanlig körrepetition. De ser min putsade fasad - men inte vad som krävs för att upprätthålla den.
Så har jag också putsat ett helt liv, anpassat mig och tränat på att smälta in. I trettiotvå år levde jag med autism utan att veta om det. Jag utgick från att alla tänkte och kände som jag, att alla kämpade med livet på samma sätt. Och därför trodde jag att just jag måste vara ovanligt svag, eftersom jag hade så svårt att hålla balansen och navigera bland tillvarons gåtor och mysterier.
Ovetande om mina autistiska svårigheter blev jag skicklig på att kamouflera dem. Jag såg till att dölja de drag hos mig själv som jag bedömde som svaga och avvikande och lyfte i stället fram mina starka sidor. Inte för sakens skull, för att passa in i någon sorts norm, utan utifrån en innerlig längtan efter samhörighet. Jag ville så gärna höra till, jag ville så gärna bli accepterad och älskad, trots - inte på grund av - att jag var den jag var. Inuti växte självföraktet, glödande svart. Men om det talade jag aldrig.
På det stora hela lyckades jag faktiskt med motsvarigheten till konsten att fejka arabiska. På ytan är inget hos mig anmärkningsvärt konstigt, inget uppenbart autistiskt.
Men det är just det: bara på ytan. Mina skenbara framsteg och sociala färdigheter har aldrig förankrats i mina känslor, i mig. Det känns mer som ett skådespel som jag har repeterat så länge att jag har blivit mycket trovärdig i rollen som mig själv.
Ett sådant liv blir ett ensamt liv. Gapet mellan mig och andra människor växer sig ironiskt nog bara större och jag har aldrig ens kommit i närheten av den sociala trygghet som jag har strävat efter. Hur bra man än är på att fejka arabiska funkar inte konsten i lägen där man måste förstå arabiska.
Att gå omkring och fejka är dessutom extremt påfrestande i sig. Att så enträget försöka leva "som alla andra" när man i grund och botten saknar samma förutsättningar är inte bara dömt att misslyckas. Det skapar också en perfekt jordmån för depression och ångest, utmattning och mörker.
Själv var jag nära att förlora livet.

Lite egen bara

Redan som barn ansågs jag vara lite egen. Jag fick också svängrum att vara det, kanske just för att jag var ett barn. Så länge man är liten är omgivningen ofta mycket överseende. Udda egenheter avskrivs som näpna. Sociala svårigheter och problem med kommunikation märks kanske inte ens, utan tolkas som tillfälliga utvecklingsfaser eller personlighetsdrag: "Barn är ju så olika". Ett barn som snöar in på särintressen betraktas som begåvat. Ett barn som går sin egen väg tolkas som kavat och självständigt. Ett barn som inte förmår uttrycka ilska, rädsla eller sorg kan uppfattas som ett ovanligt förnöjsamt barn.
Ett sådant barn var jag: en fundersam och beskedlig liten lintott med en smilgrop i varje kind. Jag charmade många med de där smilgroparna. Mormor älskade dem; hon brukade ta tag om dem båda med ena handens tumme och pekfinger, som för att försäkra sig om att de var på riktigt. Jag lät henne göra det, fastän det kittlades.
Jag växte upp som en älskad dotter i en trygg familj: mamma, pappa, två barn. Stabilitet och kärlek. När lillebror föddes tre år efter mig flyttade vi från Viksjö utanför Stockholm till Sturefors söder om Linköping. Där, i ett brunt och vitt mexitegelhus med en mjuk, kullerbyttavänlig gräsmatta och stark gemenskap mellan grannfamiljerna, växte jag upp. Pappa jobbade som civilingenjör med trafiksäkerhetsfrågor, mamma som ekonom inom landstinget och mormor bodde på bara en mils avstånd.
Lillebror och jag höll ihop. Jag var en omhändertagande storasyster, och han ville vara med på alla mina påhitt. Snart hittade vi också en rad lekkamrater i kvarteret. Om vintrarna åkte vi pulka i den grässlänt som med lite god vilja kunde klassas som backe. Vi lärde oss åka skridskor vid hockeyrinken och byggde snögrottor i de jättelika drivor som plogbilen föst samman på vändplanen. Apelsinklyftor och varm choklad. Kliande mössor och snölås över allvädersstövlarna. Sommartid lekte vi i trädgårdarna eller fantiserade ihop äventyr i skogsdungen bakom vårt hus. Utflykter till badplatsen vid Stångån. Korvgrillning vid fotbollsplanen. Granngemensamt midsommarfirande, kräftskivor och valborg, och frukost i det gröna på Kristi himmelsfärd. Det var på det hela taget en lugn och skyddad tillvaro.
Till skillnad från många andra pappor i början av 1980-talet tog min pappa föräldraledigt - en hel månad - när jag var knappt ett år. Med dagens mått mätt var den där månaden ingenting. Där och då var det stort. Sedan blev det i första hand mamma som tog hand om mig och min bror. Det var mamma som stod för den omedelbara närheten och omsorgen. Det var hon som hämtade på dagis, lagade mat, tappade upp badvatten, packade väskor, nattade. Pappa lämnade oss på dagis på morgnarna. Sedan arbetade han, ofta till sent på kvällen eller in på natten, glömde tid och rum bland alla papper och pärmar på Statens väg- och trafikinstitut. Jag brukade ringa för att säga god natt. 20 41 19. Numret till pappa.
Som barn reflekterade jag inte över att han tillbringade så mycket tid på arbetet. Jag såg det inte som att han valde bort oss. Mamma var hemma och pappa jobbade - det var så det var. På ett plan var jag till och med lite stolt. Min pappa gjorde Viktiga Saker. Min pappa var vetenskapsmannen, forskaren som visste så mycket om trafiksäkerhet, som kallades för expert och professor och fick uttala sig i tidningar och tv. Jag vet att han senare har grämt sig över att han "försummade" oss, men jag klandrar honom inte. Kanske för att jag vet hur det är att bli så uppslukad av en uppgift, en idé, en teori, att resten av världen inte får plats i medvetandet. I det avseendet är vi av precis samma skrot och korn, pappa och jag.
Och när pappa inte jobbade, då var han närvarande i allra högsta grad. Om somrarna reste vi runt i Sverige med vår lilla husvagn, till hav och klippor, städer och skogar. Vi hälsade på släkten i Dalarna och vänner i Stockholm och Skåne. Husvagnen var frihet och äventyr i ett tryggt format. Bullens pilsnerkorv på röda plasttallrikar. Lukten av gasol från spisen. Orangerandiga soffor som med några enkla handgrepp gick att förvandla till sängar. Sandkorn överallt, till och med i sovsäckarna. Lillebror och jag sov skavfötters i husvagnens främre ände, ofta nattade av pappa som berättade egna sagor om valarna Valborg och Valfrid och om Trollet som färdades hängande i sin svans längs telefonledningarna i hela världen.
Mamma och pappa upptäckte tidigt en säregen kombination av styrka och skörhet hos sin dotter. En paradoxal kombination som de inte såg hos andra barn, inte heller hos min bror. Jag verkade tuff och orädd på vissa plan, men oändligt känslig och tunnhudad på andra, vilket fick mig att reagera enligt mönster som för en oinvigd var omöjliga att förutse och förstå.
Eftersom jag inte gjorde skillnad på folk och folk visade jag samma oblyga självklarhet inför vilt främmande vuxna som inför mina jämnåriga vänner i sandlådan. Äldre barn var inte ett större hot än yngre, och främlingar inte farligare än bekanta. Inga betänkligheter, inga förbehåll. Därför hade jag inga problem att hitta sällskap när jag ville ha någon att leka med, och jag kunde be vilken vuxen som helst om hjälp när jag behövde. Jag var rättfram, nyfiken och målmedveten, men om jag verkligen var så kavat som omgivningen uppfattade mig, eller bara socialt aningslös, vet jag inte. Jag lutar åt det senare.
Samtidigt hade jag ett mycket ängsligt drag som då och då skar igenom det glada och kavata. Jag hade svårt att hantera känslor i allmänhet och jobbiga känslor i synnerhet. Jag drog mig undan, särskilt när jag var ledsen, bekymrad eller rädd - och jag kunde bli väldigt rädd utan uppenbar anledning. Det räckte med att något oväntat inträffade, något som jag inte varit beredd på, eller att någon höjde rösten.
På sätt och vis var det som om min förmåga att kommunicera känslor avtog med stigande ålder: som om jag föddes med hela registret men sedan förlorade bit för bit. Jag höll allt för mig själv, inte avsiktligt, utan för att jag inte visste hur jag skulle uttrycka mig.
Jag minns tydligt en kväll när jag låg i min säng och väntade på att mamma skulle komma och stoppa om mig. Jag hade känt mig oförklarligt ledsen hela kvällen och längtade efter tröst, men visste inte hur jag skulle uttrycka det. Gråten ville inte komma fram. Så jag placerade lite saliv nedanför ena ögat, för att få det att se ut som om jag hade gråtit. Då skulle mamma se att jag var ledsen och trösta mig, tänkte jag. Men mamma förstod ingenting. Hon såg närmast äcklad ut:
"Är det spott du har på kinden? Varför har du spott på kinden?"
Snabbt torkade jag bort det våta med pyjamasärmen. Jag hade inga svar. Försökte inte ens förklara. Sedan lampan släckts och mamma gått låg jag tyst kvar med fladdrande tankar, bultande skam och så ledsenkänslan, som bara växt sig ännu starkare.
Ilska var den känsla som försvann allra först och allra tydligast från min repertoar. När jag var riktigt liten fanns den där: jag fick utbrott och skrek, helt enligt småbarnsnormen. Sedan, vid två-tre års ålder, var det som om jag glömde bort hur man gjorde. Jag blev ledsen och var ibland ledsen väldigt länge, men för ilskan hittade jag ingen kanal. I teorin visste jag. Jag behövde bara titta på min bror. Han kunde bli rasande, smälla i dörrar, riva ned alla böcker i bokhyllan och skrika en massa fula ord tills vreden gick över lika fort som den hade kommit. Men jag kunde inte. Mamma och pappa försökte förgäves lära mig att säga ifrån när andra barn gick över gränsen. I stället blev jag bara nedslagen och inåtvänd. Ibland skämdes jag också, för att jag blivit så där ledsen när jag nog borde ha kunnat borsta av mig och gå vidare, eller för att jag blivit besviken över något som jag nog borde ha kunnat förutse.
Jag trodde alla om gott. En av mina första hela meningar ska ha varit "det är ingen som är dum". Varifrån den kom är oklart, men den var - och är - talande för min människosyn. På det hela taget verkar jag ha fötts med en grundmurad idealistisk världsbild där alla människor är ärliga och menar väl - där ingen är dum. Samma naiva godtrogenhet bär jag fortfarande med mig, trots törnar och skrapsår.
Autism är ett tillstånd som är medfött eller uppstår mycket tidigt i livet. Orsakerna är inte klarlagda, men det finns en uppsjö teorier med olika stark betoning på arv respektive miljö. De flesta lyfter fram en kombination - en genetisk sårbarhet (arv) som tillsammans med yttre faktorer (miljö) gör att hjärnan och det övriga centrala nervsystemet fungerar annorlunda än hos majoriteten. De yttre faktorerna kan exempelvis handla om tidiga infektioner eller bristtillstånd redan i fosterstadiet, och har alltså inget att göra med miljö i termer av psykosociala förhållanden, som en dålig uppfostran eller en känslokall omgivning. Sådana myter är passé.
I mitt fall skulle jag tro att det handlar om just en sådan kombination av arv och miljö. Att jag har den genetiska komponenten tvivlar jag inte på; jag kan enkelt härleda den bakåt i mitt släktträd, även om jag nog är den första som blivit formellt diagnostiserad. När det gäller miljön - de yttre faktorerna - kan jag se en rad tänkbara förklaringar. En som mina föräldrar återkommer till är min förlossning: det var besvärligt för mig att komma till världen. En misslyckad ryggmärgsbedövning fick mammas värkarbete att avstanna. Mamma kämpade, jag kämpade, barnmorskorna kämpade. Först efter ett dygn, strax efter klockan ett på natten den 6 juli 1980, lyckades man dra ut mig med sugklocka. Jag var fullt utvecklad, men så medtagen att jag fick ligga i kuvös den första tiden. Dessutom drabbades jag senare under spädbarnstiden av en rad infektioner. Om komplikationerna påverkade min hjärna så till den grad att jag med mina anlag blev autistisk kan jag förstås inte veta. Men det är en kvalificerad gissning.
Redan som spädbarn löste jag saker på mitt eget sätt. Krypa lärde jag mig aldrig, jag rullade dit jag ville. Första julen lyckades jag till och med försvinna helt på egen hand. Mamma och pappa hittade mig efter en stunds svettigt letande på mattan under granen, där jag lät mig hänföras av glimmande ljus och glansiga kulor. När jag sedan skulle lära mig gå uppstod problem eftersom jag inte förstod det där med att böja på benen och sätta mig på rumpan när jag tappade balansen. Stel och rak som en fura föll jag i stället bakåt, med huvudet först. Efter några potentiellt livsfarliga smällar fick jag en hjälm klädd i blått tyg, avsedd för barn med blödarsjuka. Att mina motoriska avvikelser kunde ha en neurologisk grund var det nog ingen som tänkte på. I det stora hela utvecklades jag normalt.
Men så började jag på dagis, och avvikelserna framträdde med ens mycket tydligare. Personalen noterade att jag drog mig undan och lekte för mig själv när de andra barnen sökte sig till varandra. De tog upp saken med mina föräldrar, men ingen var egentligen särskilt bekymrad. Jag verkade välja ensamheten själv och såg ut att må bra. Saken fick bero. Jag fick hållas som jag ville. Kanske, funderade mina föräldrar, undvek jag kontakt för att jag hörde dåligt? Efter otaliga öroninflammationer hade jag nedsatt hörsel, kliniskt sett. Vad ingen visste då var att jag samtidigt var autistiskt överkänslig för ljud. Så förmodligen blev alla öroninflammationer i själva verket lite av en räddning. Min dåliga hörsel gjorde att jag alls klarade av att vistas i dagisvardagens stim och stoj.
Min isolering var inte heller total. När personalen ordnade gemensamma aktiviteter deltog jag lydigt, utan knot, och när jag hade fått kläm på bokstäver och ord hände det att jag läste sagor för de andra barnen, som andäktigt lyssnade bland galonklädda kuddar och vilande leksaker. Jag minns att jag tyckte om det där, att få "leka" med andra i en strukturerad form. Premisserna var enkla och tydliga, och jag hade en given roll. Det var inget komplicerat samspel. Jag läste, de andra satt tysta och lyssnade. Och det bästa av allt var att alla gillade det.
En liknande trygghet fann jag i att sortera saker: legobitar, bokmärken, gem, suddgummin, pärlor, brevpapper. Tidigt blev jag en samlare, men det var inte samlandet i sig som tilltalade mig. Inte heller möjligheten att byta objekt med andra. Nej, det var just organiserandet jag fastnade för. Det kunde sysselsätta mig i det oändliga. När jag hade sorterat mina brevpapper enligt en ordning, började jag om och sorterade dem enligt en annan. Det gav mig ett sällsamt lugn.
Min fundersamma läggning i kombination med min förmåga att snappa upp uttryck från böcker och vuxenvärldens vokabulär gav mig ett lillgammalt drag. När mamma en dag gick och suckade över någon uppgift som hon var tvungen att ta itu med visste jag besked i min iver att, som jag sade, "glada" henne.
"Du vet väl, mamma, att även en tusenmilafärd börjar med ett enda steg."
Mamma kom alldeles av sig i sitt suckande, och jag tog det som ett tecken på att jag hade lyckats.
Just att glada andra såg jag som en av mina viktigaste uppgifter. Jag stod inte ut med att någon var ledsen eller arg, och jag blev förtvivlad, på gränsen till panikslagen, av konflikter och av alla situationer som jag felaktigt tolkade som konflikter. Jag kunde inte tyda nyanserna i andra människors uttryck och kunde därför inte heller skilja konflikter från engagerade diskussioner, något som jag fortfarande har mycket svårt för. Varje gång mamma och pappa "diskuterade" trodde jag att de var osams, och när min begreppsvärld hade blivit så stor att den omfattade ordet "skilsmässa" var jag säker på att de skulle skiljas vid minsta meningsutbyte. Så fort någon höjde rösten trodde jag att den personen var arg, och även om orden riktades mot någon annan tog jag alltid åt mig. När andra barn på dagis fick tillsägelser mådde jag dåligt, även om jag inte hade med saken att göra. När lillebror, betydligt busigare och mindre konfliktkänslig än jag, fick skäll, tog jag på mig obehaget.
Inför de kvällar då mormor skulle vara barnvakt mådde jag fysiskt illa. Jag älskade att ha mormor nära, och sedan vi flyttat till Sturefors bodde hon ofta hos oss över helger och ledigheter. Morgnar då jag vaknade tidigt brukade jag tassa ned till gästrummet i källaren, krypa upp i mormors säng och lyssna på sagor medan resten av huset sov. Mormor var märkligt nog alltid vaken. En morgon minns jag särskilt tydligt: ute härjade ett åskväder med blixtar och dunder, men jag låg stilla och tryggt och lyssnade på berättelsen om Olles skidfärd. Mitt sömnrufsiga huvud mot mormors arm, mina iskalla fötter inkilade mellan hennes lår. Värme från den torra, mjuka mormorshuden.
Men barnvaktskvällarna slutade alltid med bråk och skrik. Mormor gillade att retas och lillebror hade kort stubin. Det var en dålig kombination i sig, och utomordentligt dålig med mig i närheten. Jag försökte med mutor några gånger, lovade lillebror pengar från min spargris om han bara kunde se till att hålla sig lugn. För att komma från ett litet barn var den idén ganska smart, men den sprack i skarpt läge. Mot lillebrors humör hjälpte inga mutor i världen.
Senare hände det att jag svimmade när känslorna blev ohanterliga. Första gången var i samband med en tillrättavisning som jag både förtjänade och borde ha kunnat förutse - en konflikt som jag för ovanlighetens skull själv var inblandad i. Jag var i sjuårsåldern och hade olovligen gett mig på att göra chokladbollar medan mamma var och handlade. Jag hade frågat och fått nej men bakade ändå, i hopp om att det fina resultatet skulle blidka mamma. När hon kom hem och fann mig bland kladdiga byttor i ett nästan lika kladdigt kök blev hon naturligtvis arg och skällde på mig. Jag gick mot badrummet för att tvätta mig när obehaget växte till rädsla och skammen till ett fruktansvärt illamående som eskalerade snabbt. Så, i ett slag, försvann alla känslor. Innan jag hunnit fram till handfatet blev allt svart. Kroppen hade hittat ett sätt att stänga av.
 
En vandrande paradox

Den där kombinationen av styrka och skörhet som mina föräldrar tidigt identifierade hos mig har visat sig vara ett bestående karaktärsdrag. Jag har snudd på superkrafter på vissa områden, men står helt hjälplös i andra sammanhang - sammanhang som för de flesta inte brukar innebära några som helst problem. Det som fungerar ena dagen kan vara omöjligt nästa. Och jag kan gå från sprudlande energi till apatisk utmattning på mycket kort tid.
Konsten att fejka arabiska - eller konsten att oavsiktligt kamouflera autism - handlar inte bara om att hålla skenet uppe, att framhäva sina starka sidor och dölja sina svaga, utan också om reella ojämnheter. Autismen är nämligen mycket paradoxal till sin natur.
Det finns variationer hos alla människor: vi är olika bra på olika saker, dagsformen skiftar, liksom humöret, energin och kapaciteten. Vid autism är ojämnheterna ofta betydligt mer uttalade. Gapen mellan styrkor och svagheter, mellan toppar och dalar, är milsvida och blir ibland till ett handikapp i sig, eftersom de gör att svårigheterna inte tas på allvar. De verkar helt enkelt inte trovärdiga hos en person som i övrigt strålar av kraft och kunskap.
Det kan till exempel vara svårt att förstå hur jag å ena sidan kan skriva initierade tidningsartiklar om vitt skilda ämnen, medan jag å andra sidan vid trettiosex års ålder fortfarande har problem med att borsta tänderna. Jag är smått besatt av ordning och reda, men står varje vecka tvekande inför att städa mitt eget hem, inte för att jag är lat eller för att jag inte vill, utan för att det kräver organisatoriska förmågor som jag saknar. Jag har en ovanlig matematisk talang, men kan inte i praktiken bedöma tid, mängd och avstånd. Mitt tålamod är snudd på oändligt, men jag far enormt illa av förändringar, ovisshet och otydlighet.
Ibland känns det som om ingen hör vad jag säger när jag säger att jag inte kan, eller inte orkar. Många tolkar mina tvivel och min oförmåga som ett uttryck för dåligt självförtroende. En del tror att jag överdriver, att jag är trög, oföretagsam eller allmänt bångstyrig. Men jag är bara synnerligen ojämn. Det verkar vara en av de aspekter som människor utan autism har svårast att ta till sig och acceptera. Det ojämna förefaller så orimligt. Det är klart att du fixar det där. Du som är så duktig.
Den autistiska ojämnheten brukar vara särskilt tydlig när det gäller begåvning, på så vis att vissa sorters begåvning, "intelligens", ligger högt över genomsnittet, medan andra sorters begåvning ligger betydligt lägre. Ojämn begåvningsprofil är ett begrepp som ofta används för att beskriva fenomenet.
Min egen begåvning hade jag inte funderat så mycket på innan den testades inom ramarna för min neuropsykiatriska utredning. Jag utgick från att jag var hyfsat jämn, tyckte att alla delprov gick ungefär lika bra och blev minst sagt förvånad när jag fick se testresultaten. Min kurva såg ut som en bergochdalbana.
En osedvanligt ojämn begåvningsprofil, med signifikanta skillnader i resultatet, där dock alla resultat återfinns över genomsnittet. Resultaten pendlar från en genomsnittlig nivå upp till resultat betydligt över genomsnittet, spridningen är stor både mellan och inom de olika indexen.
Psykologutlåtande, 4 april 2012
Jag är alltså så ojämn att inte ens ojämnheterna kan sammanfattas - de så kallade indexen brukar annars användas för att kategorisera olika sorters intelligens. Den högsta toppen i min begåvningskurva - det enda indexet som inte spretade - visade sig vara min språkliga förmåga, och det, fick jag veta, är klassiskt för människor vars autism upptäcks sent eller inte alls.
Lina har en fantastisk språklig förmåga och under utredningens gång blir det tydligt att hon tack vare denna begåvning klarat av att dölja mycket av sina autistiska svårigheter. Lina beskriver mycket tydligt hur hon genom alla år kämpat med och tränat på sin sociala förmåga men att det inte hjälpt henne fullt ut, utan att det fortfarande är så att det tar oerhört med kraft och energi för henne att umgås med andra människor.
Psykologutlåtande, 4 april 2012
Eftersom alla testresultat låg i nivå med eller över genomsnittet förstod jag först inte varför min kurva ansågs vara ett problem. Det var väl bara fint, att vara bra på vissa saker, exceptionellt bra på andra och som sämst genomsnittlig? Psykologen skakade sakta på huvudet. Det är mycket lättare att leva med en relativt jämn kurva på genomsnittsnivå än med en som ser ut som min, förklarade hon. En så ojämn förmåga gör det svårt för alla berörda att hänga med i svängarna, att kalibrera krav och förväntningar och avgöra vad som är rimligt. Det blir snudd på omöjligt, både för mig och för andra, att bedöma var vi ska lägga ribban när jag hoppar en meter på vissa försök, 2,30 på vissa och ibland stupar redan i ansatsen.
Begåvningsprofilen säger inte heller något om mina andra autistiska svårigheter och hur de begränsar mig i vardagen. Intelligenstesterna mäter till exempel inte social förmåga, överkänslighet för sinnesintryck eller graden av fixa idéer och repetitiva beteenden. Om sådana faktorer skulle vägas in i min kurva skulle den utan tvekan utökas med fler och djupare dalar, betydligt under genomsnittet.
Min faktiska kapacitet beror på så mycket mer än min begåvning. Förmågor som är i grunden goda kan grumlas rejält av omständigheter som ur ett autistiskt perspektiv är försvårande. När jag senast pluggade matte, på gymnasiet, tvingades jag kämpa hårt - jag, som enligt intelligenstesterna har en "exceptionellt god matematisk förmåga". Trots att jag tyckte om ämnet med dess rena logik och befriande entydighet kände jag mig medioker. Jag kunde inte koncentrera mig på lektionerna, förstod varken vad läraren sade eller vad böckerna ville förklara, och fick därför nöta om det mesta hemma. Min mattelärare var totalt oförstående när jag bad om att få byta grupp, från avancerad till normal nivå, och jag var totalt oförstående när hon försökte få mig att stanna kvar.
En dag kom hon emot mig i full fart i korridoren. Jag hade aldrig sett henne sådan: hon nästan dansade fram, saligt viftande med en bunt papper som visade sig vara mitt resultat på ett nationellt matteprov.
"Alla rätt", bubblade hon. "Det var bara du som hade alla rätt!"
Hon stannade upp för att hämta andan och tillade sedan:
"Så inte ska väl du byta grupp?"
Hon hade rätt på sitt sätt och jag på mitt. Jag var inte dålig på matte. Jag blev dålig på matte, när jag inte fick arbeta ostört, när jag inte fick räkna och förstå i min egen takt, på mitt eget sätt och i min egen ordning; när koncentrationen hela tiden bröts av prat och viskningar, stolar som skrapade och lysrör som skrek. Det var därför det gick så mycket bättre hemma och på proven, då upplägget var någorlunda förutsägbart och tystnaden och arbetsron värnades av tentavakter och särskilda regler.Inom autismspektrumet ryms flera tillstånd som liknar varandra. Aspergers syndrom (den diagnos jag fick) är ett, autistiskt syndrom ("klassisk autism") ett annat. De gemensamma nämnarna är problem med socialt samspel och social kommunikation, och begränsade, repetitiva mönster i beteenden, intressen och aktiviteter. Men de konkreta symtomen, liksom förmågan att hantera dem - och dölja dem - kan variera kraftigt.
Begreppet autismspektrum är på så vis ganska fiffigt. Det betonar både likheterna och variationen, att autismen trots en och samma kärna kan yttra sig på vitt skilda sätt. Precis som en uppsättning färgtuber kan bli till väsensskilda målningar, eller samma följd av ackord kan bilda grunden till allt från klassiska orkesterverk till heavy metal eller reggae.
När jag berättar om min diagnos möts jag nästan alltid av förvåning och motfrågor. Andras föreställningar om autism går inte ihop med deras bild av mig. Jag skulle förmodligen reagera på samma sätt. Första gången någon påpekade att mina svårigheter kunde ha en autistisk botten slog jag det bestämt ifrån mig. Det var min terapeut Jakob som försiktigt väckte frågan, knappt två år innan jag själv såg sambanden. Jag kunde inte för mitt liv identifiera mig med min stereotypa bild av autism: barn utan språk med oroligt vaggande kroppar, eller excentriska, tystlåtna vuxna med superbegåvning inom ett smalt område och noll social kompetens. Ungefär så. Att det kunde variera visste jag, men inte att variationen var så stor.
Få med autism passar in i sådana schablonbilder. Väldigt få påminner om Dustin Hoffmans rollkaraktär i filmen Rain Man, om Saga Norén i tv-serien Bron eller om Simon i filmen I rymden finns inga känslor. Människor med autism är sins­emellan lika olika som folk är mest.
Mångfalden - autismspektrumets bredd - blev slående tydlig för mig när jag deltog i en samtalsgrupp för vuxna med ny­­diagnostiserad autism. Gruppen var så brokig som en grupp på sju personer kan bli. Grovt sett brottades vi alla med samma svårigheter och kunde nicka igenkännande åt varandra. I övrigt var likheterna få. Vissa tyckte om att prata, några föredrog att lyssna, någon pratade helst inte alls. Några mådde bra, andra ganska dåligt. Några hade jobb, ett par var sjukskrivna, några arbetslösa. Några värdesatte, längtade efter eller saknade nära relationer, medan det fanns de som helst ville vara ensamma så mycket som möjligt. Det som vållade mest problem i vardagen för en person hade en annan inte behövt ägna så mycket som en tanke.
Operation anpassning

Mitt svängrum, det som gav mig utrymme att vara så där lite egen, krympte med stigande ålder. Min frihet kompletterades med krav och normer, inte minst när jag började skolan.
Läsa, skriva och räkna lärde jag mig långt före första klass, så just skolarbetet blev en enkel match. Mina färdigheter stack visserligen i ögonen på en del jämnåriga, men värre tillmälen än "frökens gullegris" behövde jag inte stå ut med. Min begåvning gjorde trots allt att jag fick en viss respekt och ett visst självförtroende, om än bräckligt.
Samtidigt började jag på allvar uppleva att jag rörde mig på minerad mark. Jag skymtade sociala hierarkier och normer - i första hand när någon annan trotsade dem och blev bestraffad enligt skolgårdens outgrundliga logik. Jag förstod att jag måste vara försiktig. Det var just det där outgrundliga som bekymrade mig. Uttalade regler hade jag inga problem med: dem klamrade jag mig fast vid som vore de livbojar på stormigt vatten. Men tydligen fanns det också en massa outtalade regler och osynliga gränser. Tanken skavde. Hur skulle jag kunna rätta mig efter förväntningar som jag inte kände till? Hur skulle jag kunna glada andra när jag inte visste var jag hade dem? Tänk om jag råkade göra saker som i stället fick folk att tycka illa om mig?
Vår klassfröken hette Eva och hon hade silverfärgat hår som hölls på plats med ett spänne i nacken och ett ovanför vardera örat. Hennes skånska rullade ut över klassrummet på ett förundrande snäll-strängt sätt som fick oss alla att lyssna. Jag tyckte om Eva. Hon lät mig läsa böcker när de andra barnen ljudade sig igenom alfabetet och stakade sig igenom sina första läsövningar. Hon såg mina starka sidor och uppmuntrade dem. Men så slog hon ibland ned på det där egna, det diffust avvikande. Jag var ordningsam, men kanske lite för ordningsam. Jag var självständig, men kanske lite för självständig. Jag var tyst, som vi hade fått lära oss att vi skulle vara, men kanske lite för tyst.
Under hela uppväxten, särskilt i skolan, fick jag höra att jag pratade för lite och för tyst, alldeles för tyst. Det var svårt, jag tyckte inte att jag hittade någon bra röst och folk hörde nästan aldrig vad jag sade på första försöket. I andra klass fick jag träna röstvolym och uttal med vår extralärare som nöjde sig först när jag tyckte att jag skrek fram orden. Jag stod vid foten av en trappa och hon stod på motsvarande ställe på våningen ovanför, och så skulle jag läsa en dikt om fred så högt och så tydligt att hon kunde höra varje stavelse. Eldprovet blev att läsa dikten för hela skolan på FN-dagen, i matsalens brandgula hav av plaststolar och tecknade flaggor från världens alla länder.
Ibland fantiserade jag om att vara stum. Det verkade så befriande, att få finnas utan att behöva prata, slippa omgivningens ständiga krav på svar och utlåtanden, lägesrapporter och tanke­gångar. Att mötas med förståelse - inte tillrättavisningar - när orden uteblev. Hemma hade vi en barnfilm om en stum flicka. Den filmen såg jag om och om igen, och teckenspråk blev sedan ett av mina första nördiga specialintressen. Jag övade fraser med hjälp av ett sällskapsspel från Utbildningsradion som jag hade önskat mig i födelsedagspresent, och hade snart lärt mig att bokstavera hela alfabetet med händerna.
Fantasin var just en fantasi, aldrig en genuin önskan. Jag ville kunna prata - och jag älskade att sjunga. Men jag önskade att jag kunde få välja: välja att vara tyst, utan krav och protester från omgivningen. Jag förstod inte varför jag prompt måste leverera en massa prat på andras begäran för att bli accepterad.
Insikten om att jag var annorlunda kom smygande. Den sipprade sakta in i mitt medvetande genom små, små tecken, ledtrådar som var och en för sig verkade ganska obetydliga, men som sammantagna sade mig att jag inte var som alla andra. De tidigaste tecknen jag minns är från första terminen i skolan, och där var det inte lektionerna som gjorde annorlundaskapet tydligt, utan rasterna. Bara det faktum att jag tyckte bättre om lektionerna gjorde mig avvikande. Mitt behov av stillhet och ensamhet liksom skar sig mot de andra barnens längtan efter lek, spring och bus. Lektionernas trygga struktur och förutsägbarhet upphörde automatiskt varje gång skolklockan ringde ut till rast. Och en rast innebar så mycket tid, alldeles fri tid, som jag inte visste vad jag skulle göra med. Helst ville jag sitta kvar inomhus och läsa eller pyssla för mig själv, men alla barn var tvungna att gå ut.
Så jag skapade ett system för rasterna. Jag traskade helt enkelt varv efter varv runt den gula huvudbyggnaden. Det löste flera problem: jag höll mig sysselsatt, jag kunde följa ett förutbestämt mönster och så länge jag var i rörelse såg det ut som om jag var på väg någonstans, vilket ökade mina chanser att få vara i fred.
Jag minns tydligt att jag ville vara ensam, att jag valde det. Inte av rädsla, inte för att jag var utstött, utan för att jag behövde det. Jag fick leka med de andra och gjorde det ibland; helst snurrade jag på de gröna metallstängerna på skolgårdens baksida. Men då och då behövde jag dra mig undan. Jag behövde socialt andrum för att samla ihop alla spretiga tankar och intryck som hela tiden sköljde över mig. För mig var ensamheten en fristad. Ett problem blev den först när någon annan presenterade den så.
Veckans klassråd var på väg att avslutas. Jag satt i egna tankar, blickade ut genom fönstret på skolgårdens lind med dess mäktiga grenverk, när jag abrupt rycktes tillbaka till klassrummet av Evas röst. En sista punkt på dagordningen. Om mig.
"Jo, det är så att jag har sett att Lina går mycket ensam på rasterna."
Eva tystnade och såg ut över klassen, som om hon förväntade sig en förklaring, ett försvar, en ursäkt.
Själv var jag helt oförberedd. Eva hade inte pratat med mig innan, och även om jag inte kände mig direkt anklagad, fick jag en underlig form av dåligt samvete gentemot mina klasskamrater. Det var ju inte deras fel, det var ju inte de som tvingade mig att gå ensam. Men det lät så på Eva.
Eller vad menar hon? Vad vill hon? Vad ska jag säga för att göra rätt?
Alla tittade på mig. Blickar som borrade sig djupt in dit de inte hade tillträde. Förvirringen och det oväntade, oönskade strålkastarljuset förenades i en uppfordrande panik: "Gör något." Jag kände ett akut behov av att bryta situationen, stryka ett bestämt streck över alltihop.
"Det är inget problem", sade jag med den stadigaste och tydligaste röst jag lyckades uppbringa, trots oron som pickade hårt mot revbenen.
Eva försökte få ögonkontakt.
"Är det säkert det?"
Jag nickade stumt, stirrade ned i bänklocket. Ville bara att det här skulle vara över. Ville bara få komma ut, bort från blickarna och skammen, bort från känslan av att jag hade gjort något fel, bort från känslan av att jag var fel.
Efter en lång paus där klassen förblev ovanligt tyst - otäckt tyst - släppte Eva äntligen ämnet och avslutade klassrådet. Försiktigt andades jag ut.
En osynlig linje hade dragits mellan mig och resten av världen. Ingen behandlade mig annorlunda efteråt. Ingen sade någonting, inte heller Eva. Men något var för alltid förändrat. Jag hade blivit ifrågasatt - i alla fall var det så det kändes - och det fick en insikt att slå rot, en insikt som då var luddig och vag men som med åren skulle växa sig allt starkare och vävas samman med insikten om mitt annorlundaskap och den uppenbart minerade marken. Det räcker inte att vara snäll, duktig och lydig. Det gäller också att inte avvika för mycket. Nu visste jag hur det kändes att bli utpekad, och den känslan var avskräckande nog. Det var outsägligt viktigt för mig att bli omtyckt och inkluderad, av alla, och jag drog slutsatsen att det skulle bli mycket lättare om jag bara kunde hålla mig så nära det där "normal" som möjligt.
Operation Anpassning tog sakta form. Det skedde inte medvetet, men med emfas. Jag började snegla på omgivningens beteende: Hur skulle det se ut? Hur skulle man vara för att smälta in? Prövande tog jag efter mina jämnåriga, försökte leka som de andra barnen - och framför allt med de andra barnen - på rasterna. När jag behövde dra mig undan valde jag platser med omsorg. Ingen fick se. Ingen fick se att jag gick ensam.
Jag lade all kraft på det som jag tyckte mig förstå och behärska, för att väga upp det som jag inte förstod och inte behärskade. Mina livbojar var gjorda av samma flytetyg som jag sedan klamrade mig fast vid långt upp i vuxen ålder: Prestationer. Perfektion. Jag kunde trots allt vara en flitig elev och en snäll kompis, passa tider, göra läxor, vara trogen de regler som jag kände till och betona det som andra verkade uppskatta. Jag strävade hela tiden högre. Den duktiga flickan var född.
Att växa upp handlade för mig mycket om att slitas mellan ytterligheter i olika paradoxer: Jag ville höra till och jag ville vara i fred. Jag ville ha sällskap och jag ville dra mig undan. Jag ville ha kontakt och jag ville slippa kommunicera. Den ekvationen är inte lätt för någon, allra minst för ett barn.
Ibland önskade jag, självklart mot bättre vetande, att jag hade varit mobbad. Då skulle jag inte ha behövt försvara mina val. Då skulle jag inte ha behövt förklara varför jag drog mig undan, varför jag gick för mig själv på rasterna och föredrog att jobba ensam när andra gjorde grupparbeten. Då skulle jag ha kunnat förstå min känsla av att vara annorlunda och utanför, jag hade kunnat sätta fingret på det som med tiden gjorde mig alltmer bekymrad. Det hade funnits någonting konkret att prata om, det hade funnits ord. Kanske hade det funnits tröst, kanske hjälp, kanske förståelse. Min naiva och förbjudna önskan var ett barns, och handlade förstås inte om mobbning, utan snarare om det motsatta - att bli förstådd och accepterad som jag var, trots att jag var annorlunda. Som vuxen förstår jag att jag hade en enorm tur. Jag hade tur som förskonades från mobbning, jag hade tur som slapp plågoandar och förtryck, särskilt med tanke på vilket utomordentligt tacksamt offer jag skulle ha varit: känslig, godtrogen och mycket angelägen om att vara alla till lags. I dag drar jag en suck av lättnad när jag tänker på hur illa det hade kunnat gå, hur farligt sårbar jag var.

Pansarhud

Så länge jag kan minnas har jag brottats med känslan av att inte höra till. Autismen har placerat mig i ett kroniskt utanförskap, i en ensamensamensamhet som genomsyrar hela min existens och som inte går att bryta, varken med kärlek, ord eller viljekraft. Känslan är så dominerande och så påtaglig att jag kan känna den nästan fysiskt, som ett skal. Osynligt, tjockt och ogenomträngligt från båda håll.
Det är en känsla jag ofta har: att jag är ensam, trots att det är många människor omkring mig. Det är som en tjock mur mellan mig och omvärlden. Mamma och pappa är aldrig på andra sidan, men alla mina vänner. Jag känner mig instängd, isolerad.
Dagbok, 12 maj 1997
Inte heller med mina vänner, eller när jag objektivt är en självklar och viktig del i ett sammanhang - som på mitt jobb eller i min kör - kan jag hitta den där tillhörigheten, gemenskapen som jag förstår att andra upplever. Jag känner mig utanför trots att jag inte är utanför. Jag känner mig ensam även när jag är med andra, till och med mer då än när jag faktiskt är ensam. Det är som om mitt väsen skaver mot resten av världen.
När jag läser gamla dagböcker slås jag av hur förhärskande och ihållande isoleringen har varit, hur ont den har gjort och hur frustrerad jag har blivit. Ensamheten, utanförskapet utan namn, löper som en röd - eller snarare svart - tråd genom alla år: Varför, varför, varför hör jag aldrig till, varför passar jag aldrig in? I många avseenden har jag utvecklats och förändrats, men inte i detta. Jag söker gemenskap, närhet, trygghet, men når inte fram.
Alla människor verkar känna så här ibland - ett utanförskap, en distans, en tunn hinna mellan jaget och omvärlden. Min känsla är konstant och intensiv. Den färgar allt jag känner, allt jag gör, allt jag är. Visst kan jag se och intellektuellt förstå att jag hör till - men inte känna det.
En man i min samtalsgrupp sade en gång att autism verkar innebära ett större lidande ju mer högfungerande man är, att vi som befinner oss inom autismspektrumet men nära normal­spektrumet mår sämst av alla. Oavsett om det är ett fastställt faktum eller en obekräftad hypotes har tanken etsat sig fast. Jag vet inte hur det känns någon annanstans i autismspekt­rumet, än mindre hur det är att leva i normalspektrumet. Men jag vet att det är svårt och plågsamt att leva så här nära gränsen. Jag lever mitt i men ändå skild från det som jag saknar så djupt. Det finns framför ögonen på mig, men utom räckhåll.
Vill så innerligt gärna slippa den här buren, det isolerande skalet, som kanske en dag kommer att kväva mig. Vill så innerligt gärna dela mitt liv med dem. Jag sitter här, hör dem prata, säger kanske något då och då, men inte så ofta eller mycket. Har på något sätt redan gett upp tanken på att dela min värld med dem.
Dagbok, 1 juli 2002
Tidigare, innan jag fick min autismdiagnos, trodde jag - och andra med mig - att det hela bottnade i dålig självkänsla, att jag skapade distans till andra för att jag hade så låga tankar om mig själv. Som ett skydd, en försvarsmekanism. Jag tänkte att det skulle gå över; självkänsla kunde man ju bygga upp. Om inte annat kanske jag skulle lyckas slappna av och bli mer lättillgänglig i takt med att jag blev äldre och mognare.
Jag hade fel. Efter år av terapi, idogt bearbetande av självkänslan och ideliga utbrytningsförsök är jag fortfarande fast i samma subjektiva ensamhet som när jag var yngre. Men nu förstår jag bättre varför. Det handlar om ett autistiskt utanförskap.
Den subjektiva ensamheten återspeglas också i en reell ensamhet. Vid trettiosex års ålder lever jag fortfarande ensam och har aldrig haft ett förhållande, eller ens något i närheten. Jag har mina föräldrar vid min sida och ett finmaskigt nät av vänner omkring mig, men ingen egen familj, inga barn. Jag väljer ofta att vara ensam, eller snarare: jag väljer ofta bort att vara med andra. Jag drar mig undan, precis som när jag valde att leka ensam på dagis eller gå för mig själv på rasterna. Samspelet är för otryggt och krävande. Bara när jag är ensam kan jag slappna av. Jag önskar att det inte vore så.
I hela mitt liv, fram till ungefär nu, har jag intalat mig att det kommer att ordna sig. Jag har önsketänkt att jag en dag ska få upptäcka en läcka i min bubbla, ett hål i min pansarhud, där ensamheten kan pysa ut och värme tränga in. Att jag skulle kunna bli någons älskade, någons förtrogna. Bli någons mamma. Ge liv och kärlek åt nya små individer, lära känna dem och bära dem, bokstavligt och bildligt. Få vara den trygga, kärleksfulla, starka. På allvar flytta fokus från mig och mitt till människor som jag med vardaglig självklarhet skulle älska och åldras med och prioritera framför allt annat. Dela mitt liv.
Kanske blir det inte så. Eller kanske, med ett magiskt ingripande från ovan, blir det så. Och kanske kommer jag ändå att känna mig precis lika ensam, precis lika utanför. För jag har insett att känslan av ensamhet hänger mer ihop med min autism än med faktiska omständigheter. Det sociala kittet fäster inte. Det finns en del av verkligheten som jag aldrig kommer att förstå, en plats där andra samlas dit jag aldrig kommer att hitta.

Isärpräglad

I radioprogrammet som blev min ögonöppnare berättade forskaren Svenny Kopp om hur många autistiska flickor verkar vara mer sociala än de egentligen är. Hennes beskrivning slog an något inom mig. Det var precis så det kändes och alltid hade känts. Som om jag bara spelade teater, som om mitt socia­la jag inte var på riktigt och som om mitt verkliga jag därför aldrig fick kontakt med andra trots att jag ville det.
Jag klarar av att umgås, kan föra mig någorlunda väl i sociala sammanhang, även om det känns ungefär lika säkert som att åka skridskor på nattgammal is. Jag behöver andra människor och ser goda relationer som en väsentlig del av meningen med livet. Men priset jag får betala är högt. Jag blir fullständigt dränerad på energi i andras närvaro och jag upplever alltid att jag ligger steget efter. Jag vet inte hur man gör.
"Vadå gör?" invänder en del. "Du behöver inte göra något, bara vara."
Det är just det. Jag vet inte hur man bara är tillsammans med andra.
Mitt i allt det som jag vill ska vara enkelt, fint och berikande möter jag min egen förvirring och ångest. Helst skulle jag vilja ha en instruktionsbok, en manual med register och felsökningsguide för alla eventualiteter. Jag känner mig liksom hård och kantig på ställen där jag skulle behöva vara mjuk och smidig. Vissa människor har en förmåga att fungera som smörjmedel i sociala sammanhang, de kan prata på om vad som helst och få andra att känna sig tillfreds och avslappnade. Jag känner mig som motsatsen. Som gruset i samma maskineri.
Jag brukar beskriva min begränsade förmåga som en social vilsenhet, men det är en grov underdrift. Jag känner mig inte vilse. Jag känner mig som en utomjording, som ett socialt miffo eller i bästa fall allmänt skev, malplacerad, stel och obekväm. Eller, när jag anstränger mig för att kompensera för det där stela: glättig, forcerad, uppskruvad som en duracellkanin, en clown.
Mamma reagerade ibland under min uppväxt när vi stötte ihop med bekanta: alla började spontant prata med varandra, alla utom jag, som blev tyst och otillgänglig, med blicken riktad ned i marken. Jag minns det där, hur jag liksom kopplade ifrån eftersom det var det enda jag kunde. Jag hade ingenting att säga, så varför skulle jag prata? Jag lyssnade bäst om jag fick fästa blicken på något neutralt, så varför skulle jag stirra den som pratade i ögonen? Jag var inte obstinat eller medvetet otrevlig. Jag hanterade situationen på ett sätt som för mig var det mest naturliga.
Så småningom förstod jag att jag inte förstod, att jag avvek, och då blev jag ännu mer reserverad och tillbakadragen.
Sommarlov. Tycker det är skönt att bara vara hemma, att få vara för mig själv. Jag borde väl längta efter att vara med kompisar och hitta på roliga saker med dem, men det gör jag inte. Ibland undrar jag varför jag inte vill eller orkar vara med andra. Är det något fel med mig? Jag vill tycka att det är roligt och jag vill vilja.
Dagbok, 17 juli 1998
Vi som lever med autism har en nedsatt förmåga att interagera socialt. Det innebär inte per automatik att vi är asociala eller saknar vänner, inte heller att vi inte tycker om eller bryr oss om andra. Bara att vi har svårt att samspela enligt majoritetens normer, på det "språk" som används av den neurotypiska befolkningen - det vill säga de personer som saknar neuropsykiatrisk diagnos.
Till exempel har vi inte samma förmåga att snappa upp det som inte sägs rakt ut, i klartext. Subtila antydningar, menande blickar, gester, ansiktsuttryck och andra icke-verbala signaler kan gå oss helt förbi, eller göra oss förvirrade. Huvuddelen av all mellanmänsklig kommunikation sker genom just sådana signaler. Alltså går vi miste om väldigt mycket information.
Hur påtagligt något än "ligger i luften" märker jag inte det om jag inte får konkreta ledtrådar. Jag känner inte om stämningen i rummet förändras, om människor är uppriktigt intresserade eller bara artiga, om grupperingar bildas eller ombildas. Jag uppfattar inte känslor som "bubblar under ytan", jag tar skämt på allvar och allvar på skämt, jag förväxlar engagemang med ilska och är oftast den som sist märker när människor blir tillsammans och bildar par. Bara att gå in i en affär, dela tågkupé med andra eller möta främlingar på promenad gör mig osäker. Ska jag hälsa? Hur ska jag hälsa? Ska jag säga något mer? Hur länge måste jag hålla ögonkontakt för att det ska verka naturligt? Att gå på fest, även en där jag känner gästerna, kan följaktligen kännas som att åka till ett främmande land, med ett nytt språk och en okänd kultur med egna regler för vett och etikett.
"Man skulle kunna beskriva det som att du saknar en social autopilot", föreslog Heléne, psykologen i mitt neuropsykiatriska utredningsteam.
Jag tycker om den liknelsen. De flesta människor föds med en social autopilot och behöver inte anstränga sig för att navigera i kontakten med andra. De uppfattar vibbarna, läser av läget automatiskt och liksom känner hur de ska förhålla sig till sällskapet. Jag gör inte det, inte på samma intuitiva vis.
Men grejen är att jag kan navigera hyfsat väl ändå, på mitt sätt, genom att vara observant och aktivt analysera det som händer. Jag ser det som att jag i brist på social autopilot har lärt mig att navigera manuellt.
Den stora skillnaden är inte så mycket vad jag förstår, som hur jag förstår det. Medan de flesta människor huvudsakligen känner sig fram i sociala sammanhang, måste jag tänka mig fram. Jag lägger pussel med de bitar jag har, och mina pussel­bitar utgörs av det som uttalas, det som syns, det som hörs - inte av några obestämbara vibbar.
När andra till exempel märker - känner - att någon är arg, kanske jag kan lista ut det för att jag uppmärksammar tecken som jag har lärt mig betyder ilska: ett förändrat röstläge, ett högre tempo, en annan ansiktsfärg, yviga rörelser, hårda ord. Det låter generellt sett mycket mer om människor när de är arga, och sådant märker jag fort.
En läkare som jag träffade för några år sedan blev förvånad när jag frågade henne om hon var arg. Visserligen hade jag rätt - hon var mycket riktigt arg eftersom hon tyckte att jag nedvärderade mig själv och slarvade bort min potential - men hur kunde jag veta det, undrade hon, jag som var autistisk och allt, inte skulle väl jag känna av sådant? Men jag kände inte av det; jag summerade den information jag hade, och ledtrådarna var svåra att missa. Under ett och samma samtal hade hon successivt höjt rösten till en nivå som till slut skar i mina öron och hon hade dessutom drämt handflatan i bordet flera gånger. Att någonting var fel tyckte jag var uppenbart. Att hon var arg var min gissning. Vad det handlade om förstod jag däremot inte, så jag frågade. Svårare än så var det inte.
Ironi är ett annat exempel. Jag kan snappa både ironi och sarkasm, särskilt när det uttalade budskapet står i en så tydlig kontrast till allt jag vet om personen eller situationen att det hela inte går ihop. Nästan alltid händer något med tonfallet. Ett övertydligt "det här känns ju underbart" om en händelse som under alla omständigheter är en motgång, rimmar så illa att ironipolletten trillar ned till och med hos mig. Och jag älskar ironi, när jag förstår den.
Precis som blinda människor använder sig av sin hörsel eller känsel för att kompensera de uteblivna synintrycken har jag utvecklat min förmåga att orientera mig utan autopilot. Och jag klarar mig därför ganska bra. På ytan.
Reportern: "Men då kan man undra, om hon kan leka den här sociala leken, vad är då problemet?"
Svenny Kopp: "Hon leker inte den sociala leken. Hon står bredvid och det ser ut som om hon leker den sociala leken. Det är vi som tittar på som tror att hon leker. Det gör hon inte. Hon står oftast bredvid. Det är mer att vi luras och vi vill tro att hon är social."
Just så är det. Jag är den som står bredvid. Alltid bredvid, fastän jag inte vill.
Den kameleontliknande förmågan till anpassning, att på ett ytligt plan smälta in i omgivningen, delar jag med många andra högfungerande människor med autism. Särskilt utpräglad - många gånger rent av signifikativ - är den hos flickor och kvinnor. Många av oss är så skickliga att vår autism feltolkas, ifrågasätts eller helt förbises. Vi väljer det egentligen inte eftersom vi många gånger utvecklar våra strategier intuitivt. Av samma skäl är ordet "strategi" lite vanskligt att använda. Det ligger sällan eller aldrig en övertänkt plan bakom anpassningsförsöken.
Under låg- och mellanstadiet försökte jag lära mig förstå andra människor med böckernas hjälp. Jag hade hört talas om att folk kommunicerade även utan ord och det fascinerade mig. Ett hemligt språk! Jag ville knäcka koderna. Från biblioteket lånade jag hem travar med böcker om kroppsspråk och icke-verbal kommunikation. Jag läste och begrundade, iakttog min omgivning med skarp blick och gjorde fördjupningsarbeten i skolan om mitt nya intresse. Några koder lyckades jag däremot inte knäcka. I ärlighetens namn blev jag bara ännu mer förbryllad. Det icke-verbala språket var så mångbottnat och så situationsbundet. Det som betydde "jag bara skojar" i ett sammanhang kunde betyda "jag börjar bli irriterad" i ett annat. Det som betydde "jag tror att du ljuger" kunde också betyda "det du säger är intressant". Den från början så kittlande nyfikenheten kom av sig. Utan social fingertoppskänsla kom jag ingenstans.
Mitt manuella system är inte heller att lita på: det är fullt av buggar och baksidor. Hur mycket jag än tränar min iakttagelse­förmåga kommer jag inte ifrån det faktum att jag måste tolka intrycken för att förstå. Folk kan ju väsnas och använda yviga rörelser utan att vara arga. Folk kan uttrycka orimligheter utan att skämta eller ironisera. De kan använda påståenden som frågor och frågor som påståenden, och de kan ställa retoriska frågor som de absolut inte vill ha besvarade. Då går jag vilse.
En annan baksida med mitt manuella navigationssystem är att det slukar mycket mer energi än den autopilot som är standardutrustning hos andra. Jag blir trött, väldigt trött, av att umgås. Det säger egentligen sig självt. Jag måste ha huvudet på skaft hela tiden. Inte för en sekund kan jag slappna av, för då riskerar jag att tappa greppet.
Det skapar också en fundamental osäkerhet. Jag känner mig aldrig trygg tillsammans med andra. Jag vet ju att det händer saker som jag inte märker, och sådant som jag märker kanske jag inte förstår eller klarar av att tolka. Jag är alltid osäker på hur jag ska förhålla mig, på hur mitt eget agerande uppfattas, om jag gör "rätt" eller om jag kanske sårar någon helt oavsiktligt. Och jag får sällan något tydligt facit. Gick det bra? Dåligt? Om ingen säger något rakt ut har jag oftast ingen aning. Just den biten, att alltid vara så osäker, att inte ens i efterhand kunna avgöra om något blivit succé eller fiasko, att inte förstå om jag blivit accepterad eller ignorerad, respekterad eller utstött, omtyckt eller föraktad, den biten är fruktansvärt stressande. Att slappna av och bara vara finns inte på kartan.
Därför är det inte så konstigt att jag hamnar bredvid, eller att jag känner mig ensam. Mellan mig och andra människor vilar en evig reservation. Min vilsenhet gör mig försiktig, och försiktigheten skapar avstånd. Integritet är ett karaktärsord som med nästan löjlig konsekvens tycks förfölja mig - Lina har en sådan integritet - vilket tyder på att vissa trots allt märker mitt ofrivilliga avståndstagande, även om ingen ser vidden av det. Andra beskriver mig som gåtfull, reserverad eller blyg. Social fobi, trodde flera av mina sjukvårdskontakter innan teorin utreddes och avfärdades. I grund och botten handlar alla dessa epitet och termer om en och samma sak. Autismen.
I tonåren var jag på en sommarteaterkurs i Roslagen. En kväll samlades hela gruppen vid havet. Klipporna var ännu varma av den nedåtgående solen och röken från grillplatsen retade näsan med en doft av julikväll och gemenskap. De flesta kände varandra sedan tidigare. Bara jag och ett par andra var nya, och jag hade peppat mig själv intensivt för att våga, våga ge av mig själv och ta emot av de andra. Jag ville så gärna bli en i gänget - känna mig som en i gänget - och kämpade mer med det än med något annat. Själva teatern hade blivit sekundär.
Den här kvällen vid havet kände jag mig stark. Kanske, tänkte jag, var jag på väg att lyckas. Jag var omgiven av varma, öppna människor som jag förmodligen skulle kunna kalla vänner. Intill mig satt Kalle, med sin gitarr, sina sneda tänder och sitt bruna, axellånga hår. Kalle som var sjutton år precis som jag, som var så galet rolig och bra och som gjorde mig glad bara genom att finnas till. Folk pratade, skojade och sjöng i väntan på att grillen skulle bli varm. Kalle spelade gitarr. Hans färgglada armband åkte upp och ned längs hans handled i takt med musiken.
Jo, nog hör jag hit. Den lilla känsla som försöker hävda motsatsen finns bara i mig. Den ljuger. Jag har blivit inkluderad, jag är en i gänget. Jag är inte utanför, det bara känns så. Ingen som såg oss utifrån skulle peka ut mig som den avvikande. It's all in my head. Självklart är jag en av oss.
Så kom orden, oförargliga men förgörande.
"Eller vad säger du, Lina? Nada, va? Nada, som vanligt?"
Kalle. Högt, så att alla hörde. Med ett skratt, kanske snällt, kanske elakt, jag kunde inte avgöra det. Jag var inte ens säker på vad det var vi pratade om. Jag hade haft så fullt upp med att vara närvarande att jag blev frånvarande. Jag hade haft så fullt upp med att smälta in att jag blev avvikande. Jag hade haft så fullt upp med att höra till att jag distanserade mig. Och så blev jag den jag alltid blev, den jag alltid hade varit. Hon som var så tyst och otillgänglig, hon som ingen förstod sig på, hon, den knepiga, som låtsades eller försökte vara någon annan.
Min dom mot mig själv var hård. Jag var fel, fel, fel, det visste jag redan och nu hade jag ännu ett vittne.
Kalle verkade se min förvirrade skam, i alla fall skymta den, för han var genast där med nya ord för att släta över.
"Eller förlåt, jag menade inte ..."
Han ville inget illa. Kanske hade han blivit osäker, provocerad av min tystlåtenhet och försiktiga framtoning. Det förstod jag, liksom jag förstod att jag inte borde fästa så stor vikt vid de där förflugna orden. Ändå sade de så mycket. Jag hade hört, alla hade hört. Kalle hade pekat ut mig. Petat ut mig. Han hade sagt högt vad alla tänkte - så måste det ju vara. Att jag var svår var tydligen inget jag bara hade fått för mig. Mitt utanförskap var inte inbillning. Det var sanning, allmänt känd och nu bekräftad. Det spelade ingen roll hur mycket jag ansträngde mig - alla fattade ändå. Jag är den som står bredvid. Alltid bredvid, fastän jag inte vill.

Ljus med djupa skuggor

Mina föräldrar har alltid funnits för mig och min bror. De har gett oss kärlek och trygghet, och konsekvent agerat utifrån vad de har trott varit bäst för oss. På klassiskt föräldramanér har de ifrågasatt sig själva, tagit på sig skuld, känt vanmakt och otillräcklighet när deras barn fått sina törnar av livet. Liksom de har uppmuntrat oss att följa vår lust och nyfikenhet, ingjutit mod, självförtroende och styrka i oss.
Som personer är mamma och pappa väldigt olika. Pappa är logisk och förnuftsstyrd, men pragmatisk och inte främmande för okonventionella lösningar. Han vattnade gräsmattan i Viksjö med en slang uppifrån taket, till grannarnas fniss och kommentarer. Varför inte? Taket var platt, gräsmattan löpte runt huset och vattningen gick smidigare och mycket snabbare så. När han skulle anlägga gräsmatta vid ett annat hus effektiviserade han sådden genom att trampa ned fröna i jorden med skidor på fötterna.
Mamma är mer vad man skulle kalla en känslomänniska. Hon verkar ha närmare till sina egna känslor och är också mer benägen att uppfatta andras. Hon fattar beslut utifrån en inre kompass där jag tror att känsla och förnuft styr ungefär lika mycket. Där pappa visar omsorg i praktisk handling kan mamma göra det genom att bara vara nära. Mamma bryr sig också betydligt mer om vad andra tycker och tänker, på gott och ont. Hon skulle nog inte ha ställt sig på taket för att vattna gräsmattan så länge grannarna kunde se. Men jag vet att hon tyckte att pappa var fiffig när han gjorde det.
Min barndom var på många sätt en solig sådan och jag var en i grunden glad individ, men ljuset kastade också djupa skuggor inom mig. Det var något med det där sköra och ängsliga i min person som tidigt gav fäste åt mörkret. Jag var ett otryggt barn i en trygg miljö. Rädd för mycket, orolig för allt.
Mina rädslor handlade till en början om specifika saker som hundar, åska och människor som pratade högt eller bullrigt - ljud var en gemensam nämnare. Min hundfobi uppkom när jag som liten blev bokstavligen utskälld av en främmande hund. Min rädsla för åska hade också med ljudet att göra.
"När knallen kommer är det farliga över", sade de vuxna. "Det är blixten som är farlig."
Det lugnade inte alls, för det stämde ju inte. Ljusblixtarna var tysta och så snabba att man knappt hann märka dem, medan knallarna tog hela min kallsvettiga uppmärksamhet i anspråk. Det olycksbådande dånet fortplantade sig i kroppen som en obehaglig vibration, nästan som fysisk smärta. Hur kunde man inte vara rädd för något sådant?
Även diskmedel var otäckt. Jag hade fått lära mig att diskmedel var giftigt och jag hade förstått att gift var lika med döden - titta bara på Snövit, hon dog ju av en ynka tugga av det giftiga äpplet! Mån om min familj, som inte verkade förstå allvaret, erbjöd jag mig att hjälpa till med disken hemma. Där kunde jag bli stående i flera timmar, tyngd av ansvaret. Det tog tid att skölja tallrikar, bestick och glas så grundligt att allt diskmedel garanterat försvann. Så länge det fanns bubblor i vattnet måste jag fortsätta skölja. För min inre syn såg jag hur någon i familjen vid nästa måltid annars skulle segna ned och dö - förgiftad - för att jag hade missat någon liten diskmedelsrest.
Osynliga sjukdomar var en annan fasa. Under en lång period var jag säker på att jag hade en hjärntumör. Förmodligen hade jag läst om cancer någonstans och en kväll när jag satt i soffan med mamma och tittade på tv kände jag hur det ilade i hårfästet nära hjässan, på höger sida. Ilandet återkom sedan med ojämna mellanrum, alltid lika distinkt och alltid på samma ställe. Jag förstod att det var en tumör som växte men nämnde det inte för någon. Skräcken blockerade min förmåga att berätta. Först när jag i vuxen ålder fick huvudet röntgat av andra skäl, men med en teknik som skulle ha avslöjat eventuella tumörer (jag frågade), kunde jag släppa tanken.
I takt med att jag blev äldre växte rädslorna i antal och styrka. En del av dem föddes ur sådant jag läst eller hört. Jag var receptiv och observant, men tolkade allt bokstavligt och saknade fullständigt förmåga att sålla påhitt från fakta och lögn från sanning. Fenomen som fick andra att förundras skrämde mig från vettet. Efter att ha läst om ufon blev jag till exempel minutiöst noggrann med att dra ned min rullgardin när det började mörkna. Inga glipor, inga springor. Jag ville inte att ufona skulle upptäcka mig, och jag ville i ärlighetens namn inte upptäcka dem heller.
En vintervecka när jag låg hemma och var sjuk fick jag välja en tidning från affären. I hyllorna hade jag sett en ny, En ding ding värld, med färgglad framsida, full av spännande bilder och fascinerande berättelser. Den stod bland serietidningarna, så mamma anade knappast oråd när hon köpte hem ett exemplar som jag genast började läsa.
En ding ding värld var en plojtidning med artiklar om udda företeelser, tryckta i färg, och påhittade reportage, tryckta i svartvitt. Den distinktionen gick mig helt förbi. Jag förstod inte ens att jag läste en skämttidning. Jag tog allt jag läste på fullaste allvar. På kvällen var jag i upplösningstillstånd. Den 14 maj samma år skulle världen invaderas av utomjordingar. Ett meddelande hade sänts till Vita huset och ingenting fanns att sätta emot. Det tog ett tag för mamma och pappa att lista ut varför jag mådde så dåligt - bortsett från att jag var sjuk - och när de väl gjorde det försökte de med alla medel få mig att förstå att det var påhitt från början till slut, att hela tidningen var på skoj. Jag vågade inte lita på att de hade rätt. Det stod ju i tidningen. Då måste det väl vara sant? Ingenstans i tidningen hittade jag stöd för mammas och pappas påstående, ingenstans en passus om att det var en påhittad historia. Och tro mig, jag letade.
I två månader förberedde jag mig i tysthet för attacken - ingen skulle ta min rädsla på allvar, det förstod jag efter mammas och pappas massiva invändningar och nästan roade reaktion, så som vuxna kunde reagera inför något de tyckte var näpet. Den 14 maj hade vi halv studiedag i skolan. Jag bad om att få gå ytterligare lite tidigare för att kunna ta tåget till mammas jobb, så att jag åtminstone kunde vara hos henne när jorden gick under. Fast det sista sade jag förstås inte.
Den 15 maj var jag smått euforisk av lättnad. Vi levde. Jorden fanns kvar.
Men jordens undergång, eller snarare någonting motsvarande jordens undergång, förblev en återkommande skräck. Min inre rädsla, som trots sin skärpa var alldeles för diffus för att låta sig ringas in och definieras, fick en form av jordens-­undergång-eller-motsvarande. Det var som om alla de rädslor som från början gick att koppla till konkreta företeelser, som hundar och ufon och sjukdomar och gift, med åren formades till en större och mer generell skräck. Skräcken antog olika former för olika situationer och olika åldrar, för största möjliga effekt. Och när jag blev så där rädd på det där sättet som jag inte kunde förklara, då tänkte jag i apokalyptiska banor och antog att det var något sådant rädslan handlade om. Till slut uppfattade jag själva känslan som ett varsel, som ett tecken på att jag hade skäl att vara rädd. Skräcken matade och bekräftade sig själv.
I fyran bytte jag skola för att börja i musikklass. Jag tror att det räddade mig på flera sätt. Tendenser till mobbning och trakasserier hade på slutet bubblat oroväckande nära ytan i min gamla klass, kanske för att mina jämnåriga hade börjat känna lukten av mitt annorlundaskap. Det var nog bara en tidsfråga hur länge jag skulle klara mig.
I musikklasserna hittade jag nya vänner. Anna. Linnea, Maria, Johanna. Daniel och Mikael. Alla fyror var nya på skolan och hade därmed vänskapsradarn påslagen. Skolan arbetade aktivt för att förebygga mobbning genom att stärka kompiskänsla och empati med övningar på lektionstid. Dessutom delade vi samma intresse. Musiken svetsade oss samman genom lektioner och raster, luciatåg i vintermörk otta och försommarkonserter i ljus förväntan. Trots att jag gått från en brokig till en mer konform social sfär kände jag mig mer hemma i den senare. I min nya skola uppmuntrades både musikintresse, höga ambitioner och hårt arbete, vilket gynnade mig. Här var "duktig" inget skällsord.
Jag gjorde bra ifrån mig i skolämnena, i synnerhet i svens­kan. Jag älskade att skriva och jag slukade böcker. Här öppnade sig nya världar, en outsinlig källa till kunskap och äventyr som jag inte kunde få nog av. När vi skulle skriva uppsatser bredde jag ut mig på längden och tvären, tog med mig skrivhäftena hem, skapade maratonlånga berättelser och gåtfulla dikter och njöt av att få uttrycka mig i skrift. Det fanns ingen hejd. Jag märkte att min förmåga väckte beundran, jag fick beröm av lärare och klasskompisar, och det sporrade mig ännu mer. Jag hade fått något att lyfta fram i ljuset, något som inte verkade vara fel.
På rasterna gick jag fortfarande ensam ibland, men för det mesta sökte jag mig till klasskompisarnas lekar, helst de med regler och ramar. Och så en dag upptäckte jag ungibungerna.
Ungibungerna var små, små djur, osynliga för blotta ögat, som levde i dungen intill vår klassrumspaviljong. Daniel och Mikael var självutnämnda experter och erbjöd utbildning på långrasterna. Efter den inledande ungibung-grundutbildningen kunde man avancera genom kunskapstester. Jag gick hela vägen, från vanlig dödlig amatör till ungibung-professor. Att alltihop kretsade kring ett fantasidjur och att vissa i klassen tyckte att vi i ungibung-gänget var barnsliga brydde jag mig inte om. Jag hade hittat något att göra på rasterna, en struktur, en plats att gå till och vänner att vara med. Någon annan satte agendan, och allt jag behövde göra var att följa Daniels och Mikaels instruktioner, lyssna noga och memorera. Det var en trygg lek.
Trots att jag trivdes i min nya klass, trots att jag hade blivit inkluderad och fått vänner, fortsatte min känsla av utanförskap att växa. I efterhand minns jag inte vad det var, rent konkret, som sade mig att jag var annorlunda, men insikten, med drag av skam och ensamhet, minns jag mycket tydligt.
Länge saknade jag verktyg för att förstå och tolka min upplevelse av att vara annorlunda. Annorlunda var inte okej i min föreställningsvärld. Annorlunda var fel. Och jag ville inte vara fel, än mindre att andra skulle upptäcka att jag var fel. Operation Anpassning fortskred.
Under en övning i skolans antimobbningsprojekt fick alla i klassen var sin papperstallrik att fästa med tejp på ryggen. På respektive tallrik skulle vi anonymt skriva en kort, positiv formulering om personen som bar den. Min tallrik, som fortfarande hänger på insidan av garderobsdörren i mitt flickrum hos mina föräldrar, domineras av ord som snäll och duktig. Övriga kommentarer handlar om mitt skrivande - "skriver så mysigt", berömde min lärare med sin karaktäristiska, icke-anonyma handstil - förutom en, som består av ett enda ord med versaler i skarp, hård blyerts: "TAM". I mina ögon speglar den där tallriken på ett nästan komiskt tydligt sätt min kamp för anpassning och acceptans. Som snäll och duktig såg jag en chans att passa in. I skrivandet kunde jag blomma och få bekräftelse. Men mina strategier var bräckliga; den som är för snäll, för duktig, för anpasslig riskerar epitet som just tam, i betydelsen mesig. Jag förstod mycket väl att det var så det var menat. Jag var tvungen att kämpa för att passa in. Men jag måste akta mig för att kämpa för mycket.
Redan i fyran började jag gruva mig för den resa som klassen skulle göra till Tjeckien i slutet av sexan. Vi samlade pengar under hela mellanstadiet och alla längtade och pratade med förväntansfulla röster. Alla utom jag.
Jag ville att saker skulle vara som vanligt. Allt som innebar någon form av omställning tog emot och allt som kändes bekant, kontrollerbart och stabilt var oändligt mycket tryggare än sådant som jag inte kunde påverka. En klassresa, utomlands dessutom, var ett koncentrat av saker som jag fasade för. Förändringar och ovisshet. Att sova borta, att vara långt hemifrån, att inte ha mamma och pappa nära. Att åka buss, åka färja, inte hitta på egen hand, inte ha koll på schemat. Att träffa en massa främmande människor i främmande miljöer. Att inte kunna gå undan, utan hela tiden vistas tätt tillsammans med andra. Jag låtsades vara med på noterna, sålde strumpor och kokosbollar för klasskassan och nämnde inte för någon att jag samtidigt försökte komma på ett sätt att slippa följa med. Det skulle ha varit att avvika. Dessutom ville jag vilja. Jag ville känna samma längtan som mina klasskompisar.
Först samma termin som resan, på ett utvecklingssamtal med min klassföreståndare och mina föräldrar, tillkännagav jag att jag inte ville följa med - inte ett ord om att jag var rädd. Jag blev obeskrivligt lättad när jag förstod att ingen tänkte tvinga mig. Kanske såg de min skräck, eller så hörde de min orubblighet. Min lärare gjorde några ansatser att övertala mig men gav sig snart. När bussen sedan lämnade Linköping på sin väg mot Tjeckien stod jag kvar och vinkade adjö. Inte ledsen alls, utan lugn och tillfreds. Jag andades ut. Jag fick stanna hemma, i det trygga, välbekanta. Att inte följa med på klassresan var naturligtvis ett avsteg från min strävan att passa in, men ett nödvändigt sådant, som jag såg det. Om jag hade följt med skulle jag inte ha kunnat upprätthålla fasaden som fungerade hyfsat på hemmaplan. Min rädsla skulle ha fått den att krackelera inför allas ögon och jag skulle ha avvikit ännu mer från det som jag trodde var normalt.
Mina ständiga anpassningsförsök blev på sätt och vis lite av en ond cirkel. Genom att stänga ventilerna minskade jag risken för att det där som var fel skulle pysa ut och komma till allmänhetens kännedom. Men jag minskade också mina redan begränsade möjligheter att lätta på det inre trycket, att sätta ord på tvivel och oro och släppa ut trollen i ljuset. Vilket i sin tur kanske bara förstärkte utanförskapet. Och rädslan.
Inte ens när mina inre skuggor en dag kastade sig ut i verkligheten, när den diffusa skräcken en dag blev högst konkret och miljön med besked upphörde att vara trygg, inte ens då kunde jag tala. Inte ens då - och särskilt inte då.

Tillträde förbjudet

I september i början av femman följde jag med min kompis Linnea hem efter skolan. Vi tog bussen och skulle sedan gå den sista biten till hennes hus i ett till synes lugnt villaområde. En låg höstsol öste guld över välansade trädgårdar och vi hade kommit nästan ända fram när en kille, bara några år äldre men grov, storvuxen och obeveklig, blockerade vägen med sin cykel.
"Kom, Lina, vi tar en annan väg", sade Linnea snabbt när hon såg honom.
Hon hann förbi, inte jag. Godtrogen som jag var blev jag varken misstänksam eller rädd, mest bara brydd. Varför hade Linnea fått så bråttom och varför spärrade killen vägen för mig?
Några minuter senare hade han, helt opåverkad av mitt desperata motstånd, dragit in mig till en piskställning för mattor omgärdad av ett flera meter högt buskage, typisk för den sortens bostadsområden. Med hela sin tyngd pressade han ned mig på rygg över ställningen samtidigt som han försökte knäppa upp mina jeans.
Jag var tillräckligt gammal för att förstå vad han var på väg att göra men alldeles för liten för att rubba hans övertag. Alldeles väldigt mycket för liten. Så jag skrek, högt, utan ord, med en röst som jag inte kände igen, och trots att det var lönlöst försökte jag värja mig med krafter som jag inte visste att jag hade. Han var så ofattbart tung, så stor och bestämd, och jag hade svårt att rikta kraften där jag låg böjd nedåt, bakåt, maktlös, panikslagen, mot ett grått, hårt och kallt stålskelett innanför högväxt och frodig grönska.
Linnea hade försvunnit, hon skulle hämta hjälp. Det var kusligt öde i kvarteret. Kanske var alla som bodde där kvar på sina jobb och i sina skolor. Kanske var jag verkligen ensammast i världen, ensam med en främling som hade tagit allt ifrån mig och som fortsatte ta. Om och om igen hotade han att slå mig. Slaget kom aldrig. I stället grep hans händer över min kropp, på ställen som ingen fick röra. Jag fortsatte skrika med den underliga avgrundsrösten som egentligen inte var min. Han ville få tyst på mig, hotade med våld, men den där rösten var det enda jag hade att värja mig med.
Och så plötsligt var det bara över. Han släppte mig och försvann. Jag fattade inte vad som hände. Hade någon kommit till min räddning? Det verkade inte så, villaområdet låg fortfarande lika öde. Så fort jag märkte att jag var fri började jag springa, bort från platsen, bort från honom, bort från det grå, hårda och kalla, utan en aning om vart jag skulle ta vägen. Förtvivlad och vilsen. Jag hittade inte i området och hade inte varit hemma hos Linnea förut, och Linnea var borta. Med paniken dånande i kroppen - för tänk om han inte var färdig, tänk om han väntade bakom nästa husknut, tänk om han jagade mig - irrade jag runt bland husen, tills jag äntligen såg Linnea. Hon kom rusande från en i den långa raden av låsta ytterdörrar. Det pep om hennes andetag. Vi fortsatte springa, sprang så fort våra elvaåriga ben förmådde, tillsammans hem till henne.
När vi kommit innanför dörren och med skakande händer lyckats låsa den inifrån sjönk vi ned på en bänk i hallen, omgivna av tvätt, skor och ytterkläder. Vi grät båda två. Jag hade inte sett Linnea gråta förut.
Där blev vi sittande. Frånsett tårarna som trillade från ögonen varje gång jag blinkade var jag som förstenad, tömd på kraft, tro och barndom. Om inte Linnea hade haft sinnesnärvaro nog att ringa sin pappa och be om hjälp skulle jag kanske ha blivit kvar där, på bänken i hennes hall. Jag tror inte att jag skulle ha berättat för någon vad som hade hänt. Som så många gånger tidigare förpassade jag det smärtsamma och hotfulla till ett hemligt rum dit ingen hade tillträde, knappt ens jag själv. Det var det mest naturliga för mig. Jag hade inte tänkt på att det naturliga för andra verkade vara att dela sina känslor och upplevelser, att prata också om sådant som gjorde ont.
Därför blev jag oerhört upprörd när Linneas och mina föräldrar bestämde sig för att polisanmäla våldtäktsförsöket. Det tvingade mig att berätta om saker som jag redan hade kapslat in. Men inte heller det upprörda kunde jag uttrycka. När mamma berättade om polisanmälan var mina invändningar så försiktiga att de nog inte ens uppfattades som en protest. Än mindre framgick det hur rädd jag faktiskt var.
Polisen var en gråskäggig man med snälla ögon och många frågor. Pappa satt bredvid mig, orden krånglade osedvanligt mycket och jag hade haft ont i magen i flera dagar, men jag tog mig igenom förhöret. Jag svarade på alla de där frågorna, eller försökte i alla fall så gott jag kunde. På begäran kunde jag redovisa vad som hänt, men inte vad jag kände. Jag hade inget språk för den skräck och vanmakt som blossat upp från en sekund till en annan. Om det fick polisen aldrig höra. Och ingen annan heller.
Gärningsmannen identifierades tidigt i processen - Linnea visste vem han var - och han togs omhand av de sociala myndigheterna eftersom han var minderårig och hade en intellektuell funktionsnedsättning. Vad som hände med anmälan fick jag aldrig veta, och jag frågade inte heller. Det hade inneburit ytterligare ett sår i kapseln, vållat av mina egna ord. Så jag höll fast vid min tystnad. Jag tror att jag gav sken av att ha borstat av mig och gått vidare, men minnet var djupt rotat. Den trygga miljön var inte längre trygg. Min naiva godtrogenhet impregnerades med rädsla. Jag byggde grå, hårda och kalla stålskelett runt det som ännu var mjukt och sårbart.
Han hade tagit min oskuld ifrån mig. Inte i ordets konkreta mening, utan mycket djupare än så.

Måste göra rätt

Det började med tandborstarna. De stod i muggar på rad under badrumsspegeln och jag såg till att alla var vända med stråna åt samma håll, åt höger, som en garanti för att alla familjemedlemmar - var och en representerad av sin egen tandborste - fick fortsätta att vara tillsammans. Varje gång jag var i badrummet rättade jag till dem som eventuellt stod fel. Och varje gång jag upptäckte en tandborste som inte stod som den skulle kände jag oron röra sig i mellangärdet, vända sig i sin lömska slummer.
Min allmänna ängslighet i kombination med mitt omättliga behov av struktur och förutsägbarhet banade väg för alltmer fixa idéer under min uppväxt. Jag försökte hitta ett sätt att förhålla mig till världen, ett sätt att skapa överblick och kontroll. Det kändes som om jag ständigt famlade mig fram i blindo i min vilja att göra rätt och rädsla att göra fel. Jag förstod att det nog fanns någon sorts spelregler, men lyckades inte lista ut hur de såg ut.
Nästa steg var därför egentligen helt logiskt. Jag upprättade egna regelsystem. Och det började alltså med familjens tandborstar. Sedan kom ritualerna kring läggning varje kväll. Jag var tvungen att säga god natt till mina gosedjur enligt ett bestämt mönster och i en bestämd ordning, där Nalle, som var äldst och kärast, fick äran att komma sist och sedan sova bredvid mig. Örngottets öppning måste vara vänt in mot väggen. Mamma skulle släcka lampan, inte jag. När jag som tioåring fick glasögon var det också mamma som skulle ta av mig dem innan jag somnade. Enligt mina regler fick jag inte göra det själv, men inte heller be mamma göra det, för det var fusk. Hon ställde sig undrande till min uppenbara oro när hon någon gång glömde eller ville få mig att själv ta av glasögonen, men insisterade inte, utan följde i stället min tysta önskan. Just kring glasögonen utvecklade jag ganska många tvång och ritualer som följde med upp i vuxen ålder. De måste alltid vara helt rena och jag måste före varje måltid tvätta dem med tvål och vatten och torka dem med en viss handduk som inte luddade. Annars fick jag inte äta.
Jag räknade mycket och var fixerad vid siffror. I alla trappor skulle jag ta fjorton steg, oavsett om det stämde överens med antalet trappsteg, vilket ibland innebar elefantkliv, ibland flera tramp på samma trappsteg. På samma sätt kontrollerade jag antalet steg på vissa sträckor, till exempel mellan specifika lyktstolpar eller vägen mellan brevlådan och ytterdörren.
Omedvetet och bakvänt kopplade jag på så vis ihop min inre rädsla med yttre skeenden som jag i bästa fall kunde påverka. Utöver de konkreta ritualerna brottades jag också med mer abstrakta tankar om orsak och verkan. Om nästa bil som kör förbi är röd måste jag vara tyst i fem minuter, annars kommer något jag är rädd för att hända. Valsituationer blev extra laddade. I tanken reste jag blixtsnabbt från ett till synes banalt beslut till en potentiell katastrof. Valet av sittplats på bussen kunde innebära skillnaden mellan liv och död.
För det mesta var inte alla variabler kända, oftast gällde bara att Något Hemskt skulle hända om ett skeende inte utvecklades så som jag hade tänkt. Något-Hemskt-tanken vågade jag inte specificera närmare, men jag visste det innerst inne. Någon skulle dö. I värsta fall mamma eller pappa. Och så var det ju det där med jordens undergång.
Under en lång period var jag sjukligt rädd för att det skulle hända just mamma någonting, antagligen för att det var hon som var den mest stabila och trygga punkten i mitt liv. Jag vaktade på henne, var alltid orolig för henne och kunde inte låta bli att tänka på allt fasansfullt som skulle kunna hända. Jag försökte vara med henne överallt, hittade på det ena svepskälet efter det andra. När mamma en kväll skulle gå den knappa kilometern till busshållplatsen för att hämta sin cykel följde jag efter i smyg för att se till att hon klarade sig. Hon mötte mig på vägen tillbaka; jag satt uppflugen på en bänk vid hockeyrinken och ville få det till att jag bara tagit en promenad och helt slumpartat råkat gå samma väg som hon. Hon trodde mig så klart inte, hon blev arg och jag skämdes, samtidigt som jag visste att jag hade gjort vad jag måste. Om mamma var borta på kvällen kunde jag inte komma till ro förrän hon var hemma. Oräkneliga kvällar stod jag i pyjamas vid fönstret i köket och väntade på att få se den blå Saaben passera mellan husen på vägen några hundra meter bort. Först när jag såg bilen lättade min intensiva känsla av att mamma nog var död. Och om jag inte stod vid fönstret och väntade, då skulle riskerna öka markant, det var jag övertygad om.
Jag behövde henne för mycket och jag visste det. Och jag tänkte att om mamma dog skulle jag också dö, det var en naturlig konsekvens. Jag kunde inte leva utan henne.
Att autistiska barn utvecklar alltför starka, eller alltför svaga, band till en av föräldrarna är inte ovanligt. För vår familj blev det en enorm belastning, inte minst för mamma, som med alla medel försökte få mig att släppa taget eller i alla fall lossa lite på mitt järngrepp. Hur hårt jag än kämpade för att dölja och lägga band på min oro, märkte mamma alltid när jag kontrollerade henne. Hon kände sig trängd och pressad och försökte i sin frustration tala mig till rätta på ett sätt som jag, min vana trogen, tolkade som argt. Det ledde till att jag i ännu högre utsträckning försökte hålla min oro och ångest för mig själv, vilket i sin tur förvärrade situationen ytterligare. Jag blev ännu räddare.
En tidig morgon på mellanstadiet blev jag galen. Mamma skulle åka med jobbet till Amsterdam och lämna huset före klockan sex. Pappa och lillebror sov fortfarande, men jag hade varit vaken sedan gryningen och legat och lyssnat på hur mamma gjorde sig i ordning. Oron gjorde det omöjligt att sova. Den kröp i mig, som om tusen små myror marscherade fram i mina armar och ben och sedan rusade runt i magen. Efter en stund gick jag in till mammas och pappas sovrum och kröp ned under mammas täcke medan hon stod vid garderoberna och packade det sista. Hon blev inte arg, snarare visade hon ömhet inför min ängsliga gestalt, stoppade om mig och strök mig över håret. Vi höll oss tysta för att inte väcka pappa som snarkade intill. Täcket bar på mammas värme och dofter. Det luktade sött och sömnigt, och det gjorde ont när jag tänkte på att den där värmen och de där dofterna skulle försvinna. Att mamma skulle försvinna.
Det var svårt att släppa taget när vi kramade hejdå, helst ville jag hålla kvar henne för alltid, men jag förstod att jag måste vara duktig, jag visste att mamma skulle bli irriterad om jag började konstra - hon hade ett flyg att passa. När hennes ryggtavla försvann ur sikte försvann också alla känslor för en stund. Jag blev helt tom. Nu hade hon åkt och nu skulle hon förmodligen dö och jag skulle aldrig mer få se henne och det fanns ingenting jag kunde göra åt saken. Ingenting. Apatisk låg jag kvar i mammas säng. Blundade, tittade, blundade igen. Efter några minuter spratt kroppen till och jag blev tvungen att rusa till toaletten. Magen vände sig ut och in, apatin var bruten och oron tillbaka, fast nu i fullvuxet skräckformat. Kallsvetten klibbade i ansiktet och på ryggen och kanske gnydde jag, för plötsligt satt pappa på huk hos mig och undrade hur det var med mig. Pappa sökte kontakt men jag kunde inte prata. Orden uteblev. I stället skrek jag. Rakt ut, ordlöst, med en röst som inte var min. Och ju mer jag skrek, desto räddare blev jag, som om mitt eget skrik bekräftade rädslans giltighet.
Kanske blev pappa lika rädd som jag. Kanske fick även pappa en röst som inte var hans som sade ord som inte var hans.
"Men du är ju helt knäpp", utbrast han skälvande när han inte lyckades nå mig.
Och jag förstod och höll med och blev ännu räddare. Jag hade tappat taget.
En stund senare fick jag prata med mamma i telefon. Pappa hade ringt flygplatsen som sökt mamma genom högtalar­systemet. Och så var hon där, i mitt öra. Vad hon sade tog jag inte in och det var inte heller viktigt. Det som var viktigt var att hon fortfarande fanns där och att hon inte verkade arg. Så småningom lugnade sig kramperna inuti och med dem även mina andetag. Jag förlikade mig med situationen och med min egen vanmakt. Jag tystnade. Gav liksom upp. Pappa skjutsade mig till skolan, där jag försökte vara som vanligt. Den enda som genomskådade det var min klasskompis Jasmine.
"Hur mår du? Du är väldigt, väldigt blek."
"Jobbig morgon", mumlade jag svävande, märkligt lättad över frågan, trots att jag undvek den. Det var så skönt att någon såg och brydde sig och stannade kvar och var lugn. Någon som inte sade att jag var knäpp.
I takt med att min inre oro växte utökades min repertoar av tvång och ritualer. Det blev mitt sätt att överleva, att hantera en verklighet full av potentiella faror, blinda fläckar och döda vinklar. Världen var oberäknelig och obegriplig. Med mina ritualer och idéer återtog jag i alla fall ett uns av kontroll. Mina regelsystem gjorde i praktiken livet ännu krångligare, men de hjälpte mig att hantera oron.
På en historielektion i femman pratade vi om vidskepelse och skrock. Jag kände till begreppen sedan tidigare, men hade inte funderat så mycket över dem. Nu såg jag med ens sambanden. En omedelbar insikt: Jag är vidskeplig. Det var alltså så det måste vara.
Vår lärare undrade om vi kände till någon form av vid­skepelse, och mina klasskamrater viftade ivrigt med händerna för att få återge sina exempel. Själv ville jag bara rusa därifrån. Jag förstod att det här skulle få konsekvenser. Plötsligt hade min egen regelsamling utökats med en lång rad idéer från vitt skilda tider, platser, kulturer och religioner, och jag kunde inte bara strunta i dem. Nu hade jag hört, nu kände jag till de nya reglerna, och då måste jag lyda. Så var det bara.
Kruxet var att de inte gick ihop; vidskepligheterna sade emot varandra. Några lyckades jag göra mig av med just av det skälet - en regel tog ut en annan. Om katter, till exempel, hade jag nu hört så många skrockprinciper att det blev omöjligt för mig att följa alla. I min nästan paralyserade låsning gjorde jag ingenting alls nästa gång jag mötte en katt, för att sedan förvånad notera att det gick bra. Inget hemskt verkade hända till följd av min underlåtenhet. Så katterna fick passera utan åtgärder, oavsett färg och oavsett om de gick åt vänster-­dagen-ger-förtjänster-hållet, eller åt höger-dagen-blir-tröger-hållet. Inget spott, inget salt, inget tvitvitvi. Tyvärr vågade jag inte dra några generella slutsatser av kattexperimentet; det kändes alldeles för riskabelt. Jag kunde inte slappna av förutom i förhållande till just katter.
Efter historielektionen fick jag även problem med siffrorna. Siffror som var lyckotal enligt en lära var oturstal enligt en annan. Det blev inte så många kvar att välja på när jag hade sorterat bort alla som eventuellt kunde bringa olycka, och siffrorna gick igen i allt jag gjorde eftersom jag räknade det mesta. Men i stället för att bli vän med alla siffror, vilket i det läget skulle ha varit det mest rationella och definitivt det enklaste, klamrade jag mig fast vid de få jag hade kvar. Fjorton var en av dem. Fjorton, som i fjorton trappsteg, fjorton gurkskivor, fjorton varv med pennvässaren.
Jag berättade inte för någon om mina speciella regler och vanor. Jag visste förstås inte då att det kallades för tvång, men jag förutsatte att det var konstigt och onormalt - jag visste ingen som höll på som jag. Det var ännu en sida hos mig som jag bedömde som avvikande och som jag därför kände mig tvungen att dölja. Jag gissade att jag skulle bli ifrågasatt om mina förehavanden upptäcktes. Kanske skulle jag behöva försvara mig, och i värsta fall hindras från min hemsnickrade "hålla känslorna i schack"-metod. Det fick inte ske. Till och med mitt eget förnuft sade mig att jag var knäpp, att man inte kunde påverka livet så som jag försökte göra. Jag visste det. Ändå kunde jag inte släppa det. För tänk om?
Trots min försiktighet lyckades jag inte alltid dölja allt så väl som jag önskade. Då och då fick jag en undrande blick eller en förvånad fråga - men varför gör du så? - men jag slingrade mig undan och förbi. Först en sommarkväll mellan femman och sexan avslöjade jag min hemlighet.
Vi var på semester, på väg med bil till Nordnorge, och skulle övernatta på ett vandrarhem där hela familjen sov i samma rum. Lillebror hade byggt en koja av filtar och kuddar runt sin slaf nederst i en av våningssängarna. Vi hade gått och lagt oss och jag låg och läste när en tanke dök upp i mitt huvud. Precis som de flesta tvångstankar kändes den här inte som min egen, det var som om den kom utifrån och knackade på, med odiskutabelt mandat att stövla in och bestämma. Tanken befallde mig att säga god natt till lillebror, och om han svarade var allt väl, men om han inte svarade, då skulle Något Hemskt hända.
Det var tyst i kojan och något ljus syntes inte genom väggarna av kompakta yllefiltar. Jag kände ångesten växa och skyndade mig att agera.
"Victor? Victor, är du vaken?" frågade jag in mot kojan.
Tystnad. Jag frågade igen och igen, och när jag inte fick något svar började ångesten bubbla och fräsa som kolsyra i mitt blod. Han måste vara vaken. Han måste vara vaken.
"Han har säkert somnat, väck honom inte", hyssjade mamma.
Jag hörde henne knappt. Det dånade i öronen. Något Hemskt var på väg att hända och jag kunde inte längre förhindra det. Jag for upp ur sängen och ut ur rummet, utan en aning om vart jag skulle ta vägen. Barfota och i nattlinne irrade jag runt i panik.
Mamma hittade mig på vandrarhemmets toalett. Kroppen ville stöta ur sig skräcken genom alla kanaler, och nu satt jag där och gungade fram och tillbaka med gråtblanka ögon. Hon försökte få mig att berätta, men det tog emot. Hur skulle jag kunna förklara? Jag visste att hon inte skulle tro mig, jag visste att min verklighet inte var trovärdig. Jag trodde ju nästan inte på den själv. Till slut berättade jag ändå.
"Mamma, jag tror att jag ... jag tror att jag är vidskeplig", viskade jag.
All dramatik, min långa tvekan och olycksbådande uppenbarelse hade säkert förberett mamma på något mycket värre. Hon måste ha blivit lättad, men dolde det väl. Hon strök mig på sitt mammasätt över håret och jag upplevde att hon tog min oro på allvar, utan att bekräfta eller förstärka den. Känslan av nära förestående undergång kunde mamma inte påverka, men hon fick mig att känna mig lite mindre ensam. Kanske kände hon igen ångestens ansikte. Kanske kunde hon översätta "vidskepelse" till "tvång". Kanske hade hon för länge sedan förstått att hennes dotter utkämpade strider som ingen annan såg.
Den sommaren flyttade ångesten in hos mig för att stanna - den sortens ångest som inte låter sig knytas till enskilda företeelser, utan som alltid ligger på lur och slår till så fort den ser en chans. Vi semestrade på en av de vackraste platser jag sett, vid en fjord mellan snöklädda fjäll utanför norska Narvik. Solen lyste upp såväl dag som natt medan skuggorna växte inom mig. Jag mådde inte bra. Jag mådde verkligen inte bra. Oron fördunklade allt. Den hittade ständigt nya fästpunkter, vägrade lämna mig i fred, men tog en så konturlös gestalt att jag inte kunde fånga den, än mindre kanalisera den. När de andra åkte ut med båten för att fiska stannade jag kvar på land. Jag satt på klipphällen utanför stugan och följde den lilla ekans färd ut på bråddjupt vatten. Jag vågade inte följa med. Men i samma stund som båten försvann ur sikte greps jag ändå av en förlamande skräck. Tänk om de inte kom tillbaka?
Det var den sommaren jag slutade vara barn.

Jag är en fyrkant

Tvången och ritualerna från förr har inte växt bort, bara bytt skepnad. Jag gör fortfarande saker som jag vet är helt menings­lösa, som tar en massa onödig tid och kraft och som jag dessutom skäms över. Jag räknar, beräknar, dubbelkollar, trippelkollar, garderar och förebygger. Rättar till, sorterar, sorterar om. Plötsligt infinner sig en ny idé om att saker och ting är felplacerade, har fel färg, är i fel antal eller i fel ordning, och då är det bara att åtgärda. Jag måste. Måste, som i verkligen-­måste-måste. Om jag gör mig kvitt ett tvång uppstår ofta ett annat.
Min fyrkantiga hjärna suktar ständigt efter instruktioner. Den behöver tydliga ramar, räta hörn och raka linjer. Jag vill veta exakt hur man ska göra, även om det inte finns något entydigt "ska". Jag är överdrivet noga med regler och ordning, rättvisa och konsekvens och har svårt att göra undantag, även när situationen tillåter eller rent av kräver det. Ett tag försökte jag träna på att gå mot röd gubbe när gatorna var tomma på trafik, men det tog så mycket energi att jag insåg att det inte var värt det. Mina vänner stönar när vi är ute tillsammans. "Det är ju flera mil till närmaste bil, kom nu!" hojtar de från andra sidan. Ibland tar jag ett djupt andetag och lyder. Den röda gubben bara skrattar.
När jag spelade teater fick jag idel lovord så länge jag hade ett manus, en regissör eller åtminstone instruktioner att följa. Inför de friare improvisationsövningarna stod jag handfallen. De kittlade, ja, men jag lyckades aldrig lika bra som när jag fick en given roll att kliva in i. Jag kände mig underligt nog mer äkta i det konstruerade, det av någon annan förutbestämda, än i det spontana, i stunden påhittade.
Min ambition att alltid göra rätt är lika stark som när jag var barn. Lika stark - och lika bisarr. Jag vet ju att det är omöjligt att vara trogen alla regler och råd. Följer man en regel bryter man mot en annan, precis som jag upptäckte med katterna och siffrorna. Jag vet också att ingen människa är fullkomlig. Alla gör fel. Ändå är jag som besatt - det måste bli rätt, det får inte bli fel.
Men trots att jag fortfarande styrs av mina mer eller mindre irrationella idéer känner jag mig inte lika låst som när jag var liten. Kanske också för att jag vet vad det handlar om och kan förstå det hela i ett större sammanhang.
Autism innebär per definition "begränsade, repetitiva möns­ter i beteende, intressen eller aktiviteter". Det här ska inte förväxlas med tvång, som drivs av oro och ångest, utan hand­l­ar snarare om trygga vanor och ovanor, ritualer och rutiner. Tvångstankar och tvångshandlingar hör över huvud taget inte till autismdiagnosen, men är vanliga i kombination med autism. Personligen upplever jag ett ganska tydligt släktskap mellan mina tvång och det autistiskt "begränsade" och "repetitiva". Jag känner samma fyrkantighet och oförmåga till flexibilitet i dem båda, samma slitningar mellan förnuft och känsla. Men när mina vanor och rutiner får mig att må bra, får tvången mig bara att må dåligt. Drivkrafterna är väsensskilda.
I det här begränsade och repetitiva mönstret ingår ofta stora svårigheter med förändringar:
"Insisterar på att inget ska förändras i vardagen, oflexibel fixering vid rutiner eller ritualiserade mönster i verbala eller icke-verbala beteenden (t ex extremt upprörd vid små förändringar, svårigheter med omställningar, rigida tankemönster, speciella hälsningsritualer, tar samma vägar eller äter samma mat varje dag)."
När det inte blir som jag har tänkt mig, när jag måste göra avsteg från mina rutiner eller tvingas revidera en plan, när människor inte gör som de har sagt, då finns det risk för kortslutning i mitt huvud. Oförutsedda händelser och nyordningar kan stressa mig så mycket att jag inte alls reder upp situationen.
Det är sällan fråga om några dramatiska skiften. Förändringarna kan vara så små att andra inte ens ser dem som förändringar, som att byta miljö från inomhus till utomhus, att skifta tillstånd från vakenhet till sömn eller att byta fokus och släppa något som jag håller på med för att göra något annat. Även förändringar som leder till något bättre, liksom spontana förslag och glada överraskningar kan vara stressande, i alla fall inledningsvis.
Värst är skeenden som jag inte har makt att påverka. När jag har varit inlagd har jag då och då fått byta rum, en för andra kanske obetydlig förändring som för mig har varit väldigt upprivande, även när den har varit till det bättre. Det är förändringen i sig, ofta parad med bristande framförhållning, som har fått mig ur balans. Så småningom har bara själva vetskapen om att min säng kan flyttas när som helst blivit ett orosmoment. Eftersom jag har varit medveten om att min reaktion skulle verka överdriven i andras ögon har jag försökt behärska mig. Svalt gråten och ångesten. Tänkt att jag måste bete mig "som en vuxen".
Så är det ofta. Min oro och stress står inte i någon som helst proportion till situationen. Men trots att jag kan se det och trots att jag skäms över mina reaktioner klarar jag inte av att ta det hela med ro.
Generellt klarar jag förändringar bättre om jag får en chans att ställa in mig på det som väntar. Helst vill jag veta så mycket som möjligt i förväg: Vad kommer att hända? Vem kommer att vara där? Vilka förväntningar ställs på mig? Det är som om min hjärna i lugn och ro måste få möjlighet att förbereda sig. Växla, byta spår, som ett tungt, stånkande gammalt ånglok.
När någon kommer med ett spontant förslag skapar jag ibland ställtid själv genom att be om en kort "betänketid". Inte för att jag behöver tänka över saken, utan för att jag behöver vänja mig vid tanken. När min kompis Maria ringde och frågade om jag ville följa med och bada samma eftermiddag reagerade jag först instinktivt med ett "nej", tyst för mig själv. Det var en jättefin sommardag, perfekt för en badutflykt, och jag hade all tid i världen. Jag till och med längtade efter att komma ut. Men jag var inte beredd, inte där i tanken. Att åka och bada ingick inte i min plan. Så jag bad att få ringa tillbaka inom fem minuter. På de minuterna hann jag ställa om, ångloket hann stånka färdigt och en halvtimme senare cyklade Maria och jag i väg till en solig eftermiddag vid Stångån.
Vid autism talar man ibland metaforiskt om att hjärnan är annorlunda kopplad, eller att den har ett annat operativ­system än det som styr majoritetens hjärnor. Vi fungerar alltså annorlunda - inte sämre. Operativsystemet går bra så länge det körs i rätt hjärna. Problemen uppstår när man försöker koppla ihop systemen, eller när man kräver att den autistiska hjärnan ska använda samma operativsystem som majoritetshjärnorna.
Till det autistiska operativsystemet hör ofta speciella applikationer - vissa mönster i tankar och beteende som är mycket vanliga vid autism utan att för den skull höra till de obligatoriska diagnoskriterierna. Svårigheter med förändringar är en sådan gemensam nämnare.
En annan vanlig komponent i det autistiska operativsystemet är ett starkt fokus på detaljer. Vi fäster oss vid de enskilda delarna på bekostnad av vår förmåga att se helheten. Det sägs att vi har en svag central koherens.
Ordet koherens står för sammanhang och samstämmighet. Begreppet central koherens beskriver hur människor samordnar intryck och information i hjärnan (centralt). Majoritetens hjärnor fogar automatiskt ihop delar och detaljer till helheter och sammanhang. De sållar direkt bort ovidkommande småsaker och identifierar de stora dragen och de grundläggande budskapen. För oss med hjärnor som är inställda på det mindre perspektivet blir tillvaron mer splittrad och svårförutsägbar.
För mig är detaljerna många gånger så överväldigande att jag totalt missar helheten. Jag ser helt enkelt inte skogen för alla träd. Ibland ser jag kanske inte ens träden för att jag är så fascinerad av barkens struktur och färgskiftningar. Jag är dålig på att sammanfatta, på att till exempel återge ett händelse­förlopp lite snabbt och översiktligt. När jag kollar på film är det mer troligt att jag noterar formen på en viss persons ögonbryn eller formuleringen av en lösryckt replik än att jag ser huvuddragen i filmens handling. Städning är ett återkommande problem, eftersom jag hela tiden fastnar i varje litet moment, varje potentiell fläck, varje golv- eller hyllmillimeter, och därför aldrig blir färdig. Bara att komma i gång är svårt eftersom projektet redan i tanken är oöverstigligt. Numera får jag hjälp av mina boendestödjare att hålla städningen på en rimlig nivå. Ändå är det inte självklart att jag lyckas.
Trots att detaljseendet på många sätt ställer till det för mig är jag otroligt fäst vid det. Jag tycker om att betrakta världen ur mitt perspektiv, med mitt objektiv. Detaljer kan göra mig rusig av lycka. Den största tavlan jag har uppsatt hemma älskar jag på grund av en pytteliten vit prick, i yta max en tusendel av tavlan. Den vita pricken bryter av så vackert mot alla starka färger. Utan den hade tavlan inte alls berört mig lika starkt.
Dessutom har jag nytta av min detaljorienterade blick, till exempel när jag fotograferar, målar, lägger pussel eller korrekturläser texter (vilket lämpligt nog ingår i mina arbetsuppgifter). För att inte tala om hur bra jag är på att hitta saker. När min körkompis Julia tappade bort ett filter till en öronpropp, någon halv centimeter i diameter, i en av Linköpings största kyrkor hittade jag det snabbt och utan större ansträngning, till alla inblandades förvåning.
Detaljer fastnar även i minnet. Datum, siffror och koder lagrar jag ofta utan att aktivt memorera dem. Så länge jag gick i skolan kunde jag rabbla aktuell klasslista från A till Ö, inklusive allas födelsedagar (jag minns de flesta än i dag). På skottdagen häromåret gratulerade jag en vän till familjen eftersom jag visste att hon hade friat exakt tjugo år tidigare. Själv hade hon glömt det helt, men införskaffade raskt champagne och rosor för att fira.
Det autistiska operativsystemet innehåller ofta också något som man brukar kalla för brister i de exekutiva funktionerna. Begreppet är vitt och omfattar en rad förmågor, men förenklat föreställer jag mig de exekutiva funktionerna som chefen i min hjärna - en verkställande direktör som styr mitt beteende. Här ingår bland annat förmågan att planera och organisera, att ordna sina handlingar för att nå olika mål och att anpassa sitt beteende efter situationen. Brister i de exekutiva funktionerna kan exempelvis innebära att man har svårt att komma i gång med saker och/eller att strukturera upp dem - att ro ett projekt i land från start till mål. Det kan handla om allt från små saker, som att bre en smörgås eller städa toaletten, till större, som att arrangera en fest eller en resa.
För många med autism medför det även problem med att automatisera - att göra saker utan att behöva tänka på vad man gör - och att generalisera - att tillämpa det man har lärt sig i en situation i andra sammanhang.
Det här tycker jag är både pinsamt och intressant. Pinsamt att jag vid trettiosex års ålder måste skärpa mig för att klara av så basala vardagssysslor som att duscha, klä på mig, borsta tänderna, koka vatten eller parkera cykeln. Intressant att andra fixar sådana sysslor per automatik, medan de tänker på annat. Saker som jag gjort tusentals gånger, som just tandborstning, känns främmande varje gång, som om jag gör dem för första gången. Jag måste tänka igenom vad jag ska göra, steg för steg, påminna mig om i vilken ordning jag ska beta av de olika momenten och sedan fokusera på vad jag gör. Då går det bra, men inte annars.
Chefen i min hjärna är inte heller någon stjärna när det gäller att planera och fatta beslut. Ofta skjuter jag på sådana saker så långt det är möjligt. Det är opraktiskt i sig, och ännu mer opraktiskt med tanke på hur beroende jag är av struktur och framförhållning. Jag mår bra av planerade dagar, av att veta vad jag ska göra och när. Men jag klarar inte riktigt av att skapa och upprätthålla strukturen själv. Också det är något som mina boendestödjare hjälper mig med, genom scheman, checklistor och bollande av alternativ i vardagliga beslut.

Defekt

Jag föll fullständigt handlöst in i tonåren. Det var så mycket som skrämde, så mycket som förändrades, så mycket jag inte begrep. Jag kände mig inte längre hemma i min kropp. Jag kände mig inte trygg med mina vänner. Kraven blev högre, toleransen lägre och spelreglerna mer komplexa på alla plan, särskilt det sociala. Lekte gjorde man inte längre, verkligen inte, allra minst med förutbestämda regler. Nu skulle man bara vara, men ingen förklarade hur.
Att spela normal verkade inte längre vara ett alternativ, i alla fall inte ett framgångsrikt sådant. Det hade blivit svårare för mig att smälta in genom att göra som andra, dels för att jag inte längre lyckades definiera hur andra faktiskt gjorde, dels för att imitationerna krävde mer finess - jag måste vara någorlunda trovärdig utan att vara uppenbart härmande. Glappet mellan mig och mina jämnåriga blev så oändligt mycket tydligare. Och större.
I högstadiets på många sätt trånga korridorer förstod jag med säkerhet att någonting var fel, att jag var fel. Insikten kom både inifrån och utifrån. Känslan av att vara annorlunda, att inte höra till, höll på att formas till en inre sanning. Samtidigt började flera av mina tidigare vänner ta avstånd från mig. Signalerna var subtila, men jag märkte skillnad. De räknade inte längre med mig. De lämnade mig ensam, försvann utan att säga något, bytte platser i klassrummet, bildade arbetsgrupper med andra för att exkludera mig, viskade så att jag inte hörde, bad inte om mitt sällskap eller min åsikt. När jag frågade om vi skulle ses fick jag nej, och senare fick jag veta att de hade träffat varandra i stället. Deras bortförklaringar och undanflykter var så genomskinliga att de förmodligen aldrig ens var menade att verka trovärdiga.
Från att ha varit ett givet sällskap gjorde sig mina vänner oåtkomliga. Jag kände mig sårad och vilsen och osäker i min sorg. Var de verkligen så förbehållslöst avvisande, eller inbil­lade jag mig? Jag visste inte om jag hade rätt att vara så ledsen som jag blev.
När sjuorna en dag åkte på utflykt till naturhistoriska platser i Östergötland fick jag bekräftelsen jag inte ville ha. De platser i bussen där jag i vanliga fall självklart skulle ha suttit med mina vänner var upptagna innan jag klivit ombord. Det fanns inte plats i närheten, och ingen gjorde någon ansats att ändra på den saken. De "behövde prata" förklarade de när jag närmade mig, och lät mig förstå att jag inte ingick i det pratet. Dämpade röster och bortvända ryggar. När bussen sedan stannade vid ett utflyktsmål på Omberg försvann de som jag såg som mina närmaste vänner snabbt i väg på egen hand. Det var uppenbart att de flydde, från mig. Att jag inte längre var önskad. Där stod jag, i skuggan av en stor buss, med en fånig matsäckspåse i handen och undrade vad jag hade gjort för fel.
Till och med de förutbestämda grupperna upplöstes. Jag hade sett fram emot den stund då jag trodde att jag skulle få vara med Anna, som det stod på pappret, men blev ensam kvar. Igen. Hon bytte grupp så att hon fick vara med Karolina. Ingenting var som det skulle.
Jag ville inte tro det. Först när någon annan såg, först då omvandlades gnaget i magen till tårar och visshet. Jag var bortvald. Ratad.
"Vad taskiga de är!"
Orden kom från Daniel, kära, fina Daniel som en gång, i en annan tid, invigt mig i ungibungernas underbara värld och som nu såg och förstod och valde sida. Min sida. Resten av dagen gick Daniel med mig och såg till att jag hade sällskap. Vi satt tillsammans med hans kompisar i bussen, vi betade av våra uppgifter ihop, och efter en promenad i Stocklyckes bokskog bjöd han mig på en glassbåt i majsolen. Han räddade mig från avgrunden, från ett bråddjup som jag nu bara fick en skymt av.
Från den dagen gällde en ny ordning, i skolan och på fritiden. Jag ingick inte längre i de konstellationer som jag var van vid, och ingen av de så kallade vännerna gjorde några försök att dölja det. Skolsköterskan snappade upp gnisslet, försökte medla, och på så vis fick jag veta att de andra tyckte att jag var omogen, att jag inte längre passade in, vilket skolsyster försökte bädda in i mer fluffiga resonemang om att man utvecklas i olika takt och att det är heeelt naturligt. För mig kändes det allt annat än naturligt. För mig var det ledsamt och skrämmande, inte bara för att jag blivit övergiven av människor som jag litat på, utan också för att det fick min självbild, mina konturer, att upplösas. Vem var jag nu?
Tack och lov hade jag andra klasskompisar som slöt upp. Vänner som stannade. Daniel var en av dem, och några av dem som vänt mig ryggen vände senare tillbaka och knöt kontakt igen. Anna gjorde det med besked - hon hann aldrig riktigt överge mig - och som en följd blev hon då nästa person att uteslutas ur den tidigare gemenskapen. Vi var ratade, men nu var vi i alla fall två. Vi hade varandra.
Första året på högstadiet var på det hela taget en föränderlig och mycket förvirrande tid. Jag vet att jag knappast var ensam i min förvirring - vi var väl mer eller mindre förvirrade allihop under de där åren - men till skillnad från mina jämnåriga kom jag inte vidare. Jag landade aldrig i några slutsatser, i någon trygghet eller förståelse. Världen var och förblev en främmande plats. Jag var och förblev en utomjording. En alien. Jag blev aldrig uttalat mobbad och aldrig helt utstött, men fick ändå som ett tunnelseende för de omdömen som bekräftade min sedan länge etablerade föraning: Jag fick inte vara jag. Inte om jag ville höra till.
Mitt i alla tvivel fick jag ett besked som blev nådastöten för hela min ungdom.
En septemberdag i början av sjuan var jag hos ortopeden på en rutinkontroll. Jag hade skolios, en krökning av ryggraden, som med jämna mellanrum kontrollerades; man ville försäkra sig om att mina två krökar inte ökade. Jag var van vid sjukhusbesöken men helt oförberedd när läkaren utan omsvep meddelade att jag måste opereras. Jag hade växt ovanligt fort sedan förra kontrollen, och det hade dessvärre krökarna också. Ryggraden bildade nu två cirka 50-gradiga vinklar. Det som skulle vara rakt lyste som ett vitt S från röntgenskärmen i det dunkla undersökningsrummet. I ett annat sammanhang skulle det ha varit en vacker form.
Det var ingen liten operation som väntade - och inte heller någon skonsam redogörelse. Läkaren förklarade luttrat hur de skulle skära upp hela ryggen, kapa delar av mina revben, transplantera benbitarna till ryggraden och fixera dem med skruvar och stålstag. Hur ryggen för alltid skulle vara oåterkalleligen stelopererad och aldrig mer gå att böja eller vrida kring de tolv kotor som skulle förenas. Hur jag i förväg regelbundet måste lämna blod som jag skulle få tillbaka efter operationen. Hur jag skulle få en morfinpump kopplad direkt in i blodet för att lindra smärtorna. Hur det fanns risk för skador på ryggmärgen och vad de kunde innebära. "Svag i benen", sade läkaren, men jag visste nog vad han menade. Förlamning. Och jag förstod att även om han inte sade det rent ut så var mitt liv i fara.
Antagligen berättade doktorn även om tiden efter operationen, men det hörde jag inte. Inget mer gick in. Det snurrade till, jag förlorade medvetandet en kort stund och när jag kom tillbaka halvsatt jag hopsjunken på golvet intill en institutionsrosa vägg med ful blombård. Intill satt mamma på huk med ett bekymrat uttryck i ansiktet och en plastmugg med vatten i handen. Hon visste att jag var fobiskt rädd för allt vad blod, sprutor och nålar hette. Hon hade sett mitt ansikte tappa all färg. Att jag hade svimmat hade förvånat henne mindre än läkarens burdusa föreläsning. Han verkade ha glömt bort att han talade med ett barn.
Från den dagen slöt jag mig som en mussla. Tankarna kretsade hela tiden kring operationen, dag som natt. Jag var rädd, så outsägligt rädd, men jag kunde inte prata om det. Allt var kaos och onämnbart. Hemma försökte mamma och pappa att resonera med mig, men de gav snart upp. Jag blev bara tvär och stum så fort operationen fördes på tal. Kanske gav jag sken av att inte bry mig så mycket eftersom jag valde att vara tyst. Bakom fasaden var jag skräckslagen.
I skolan berättade jag inte om operationen för någon, inte ens för Anna eller Daniel, trots att flera kompisar med tiden började förstå att någonting var fel. Jag hade blivit så tyst, så lågmäld. Den glada Lina, så som de var vana att se mig, var försvunnen. Inte heller inför mig själv ville jag så mycket som snudda vid ämnet. I min dagbok berättade jag annars utförligt om det mesta som hände i mitt liv, men det största, det värsta, det svåraste, nämnde jag inte med ett ord. Det var som om jag försökte tiga ihjäl ett obestridligt faktum, som om jag trodde, eller önskade, att det inte skulle hända om jag låtsades att allt var som vanligt.
På nätterna drömde jag mardrömmar om blodig kirurgi, om att ligga naken, blottad och totalförlamad inför andra människor, om att vara sövd men vid medvetande. Om utsatthet. Om ensamhet. Om döden.
Jag slutade räkna med framtiden - den kändes med ens så hypotetisk. Varje gång någon pratade om händelser som låg längre fram i tiden, efter operationen, knöt det sig i magen. I den framtid som de pratade om fanns inte jag. Den inkluderade inte mig. Jag trodde nog inte uttalat att jag skulle dö av själva operationen, men hela paketet var så skrämmande att det i min värld var likvärdigt med döden. Jag utgick från att jag skulle försvinna. För mig fanns inget "efter". Och klockan tickade. Min tid var snart slut.
I det kaos där jag levde famlade jag desperat efter alla former av kontroll - skenbar som verklig. Mina tvång eskalerade och nya tillkom. Till exempel fick jag för mig att jag varje dag måste vara den i familjen som hämtade posten, så att jag skulle bli den som först upptäckte eventuella brev från sjukhuset. Det var oerhört viktigt för mig att själv få skanna av posten, att själv få upptäcka ny information och kallelser till diverse undersökningar. Inte för att jag tänkte smussla undan breven eller undanhålla information, utan för att jag behövde det lilla, lilla utrymmet av kontroll och tid att få reagera i fred. Jag ville vara ensam med alla känslor, fastän de gjorde så ont, och därför fick informationen inte komma via mamma eller pappa. Posten kom oftast på eftermiddagen. Om jag var hemma då vakade jag över brevlådan från köksfönstret, lyssnade intensivt efter postbilens brummande. De dagar jag kom hem senare sprang jag så fort jag kunde till vändplanen där brevlådan stod. Ångest om den var tom - någon annan hade hunnit före och berövat mig min kontroll. Ångest om den inte var tom - bland kuverten och tidningarna kunde ett ödesbesked vila. Om jag inte hade fått något brev från sjukhuset andades jag ut en aning; ett dygns respit, ett dygn kvar till nästa postleverans. På fredagarna kom bonusen: en hel helgs ledighet. Inga brev, inget behov av att vaka över och vittja brevlådan.
I min stumma skräck gick jag samtidigt igenom en rad undersökningar. Min kropp mättes, granskades, fotograferades, klämdes på, vändes på, bedömdes inifrån och utifrån. Det var på intet vis en okomplicerad process. Jag var tretton år, i början av puberteten, osäker på allt, och skulle liksom bara finna mig i att klä av mig och bli granskad av alla de där ögonen, stå naken framför en kamera hos sjukhusfotografen, på kommando pressa olika kroppsdelar mot kalla glasskivor för att tydliggöra alla skevheter. Min kropp var defekt och därmed allmän egendom. I alla fall var det så det kändes.
En undersökning minns jag särskilt väl. Jag stod i bara trosor och strumpor - de färgglada med cyklar på, som jag fått av Anna - på linoleummattan i undersökningsrummet, inför mamma och en av de läkare som skulle operera mig. I vanlig ordning hade han börjat med att titta på ryggen ur olika vinklar. Böj fram ... rulla upp ... räta ut ... luta åt sidan ... och åt andra sidan. Sedan skulle jag vända mig om så att han kunde bedöma kroppen framifrån. Det tog alltid emot, det där att vända mig, möta hans ansikte, blotta mig. En främmande hand på varje höftben, ett tryck, en beräkning. Hur skevt hade bäckenet blivit, hur sneda var höfterna, hur olika långa hade mina ben blivit? Skoliosen skapade en snedhet i hela kroppen, det visste jag sedan tidigare, men nu tog läkaren det hela till en ny nivå. I samtal med mamma - jag blev reducerad till objekt - började han förklara nya rön om att min typ av skolios kunde bero på att de funktioner som styr symmetrin i kroppen är satta ur spel.
"Till exempel", sade han till mamma och nickade mot mig, "kan du ju se att Linas ena bröst är större än det andra."
Jag var tretton år. När jag har berättat om händelsen för andra har deras första reaktion handlat om sakinnehållet. Vadå, varför sade han så, det är ju jättevanligt med olika stora bröst, och särskilt i den åldern! Men det var inte det som fick skammen att blossa inom mig - i den stunden kunde jag ärligt talat inte bry mig mindre om mina bröst - utan det faktum att han iakttog mig, min blottade kropp, och öppet kommenterade vad han såg, det mest privata. Han fick mig att känna mig precis så naken som jag var - och mer. Han fick mig att känna mig som det objekt jag i hans ögon förmodligen också var. Och som pricken över i gav han mig ännu en bekräftelse på det jag redan visste: jag var fel. Inte bara inuti var jag fel, utan också utvändigt. Snacka om missfoster.
Operationen sköts upp ett par gånger eftersom läkarna i möjligaste mån ville låta skelettet växa färdigt först. Båda gångerna kändes det som om jag fick bonustid, ytterligare några månader kvar till det onämnbara, det oåterkalleliga slutet, trots att det i praktiken innebar ytterligare tid av rädsla och vånda. När läkarna slutligen föreslog operation på sommar­lovet mellan sjuan och åttan för att minimera min skolfrånvaro bad jag om uppskov. Jag ville inte ge dem mitt sommarlov. Jag ville ha en sommar till. En sommar till, det kunde jag väl få? De hörsammade min önskan, men de hörde inte att det jag ville skjuta upp var slutet, döden.
I ett år och tolv dagar levde jag i detta märkliga vakuum. Inte förrän några dagar före operationen berättade jag i skolan om vad som väntade, och då mest av praktiska skäl. Vägen från beskedet till operationsdagen var den ensammaste vandring jag gjort, och känslan av utanförskap och ensamhet både bekräftades och cementerades. Jag hörde inte till framtiden och därför inte heller till de människor som skulle befolka den.
Många år senare skulle jag förstå sambanden, se min stumma panikreaktion som ett autismens verk. Min oförmåga att dela mina tankar och känslor med andra var så uppenbar, nästan övertydlig. Samma oförmåga fick på sikt också allvarliga och långvariga konsekvenser i form av posttraumatisk stress, där traumat inte huvudsakligen utgjordes av operationen, utan av det där året och de tolv dagarna av skräckmättad väntan.
"Vi borde ha tvingat dig att prata", sade mamma när hon förstod vad den tiden hade gjort med mig.
Jag är tveksam till om det skulle ha gjort någon skillnad. Faktum är ju att mamma och pappa gjorde just det - de försökte tvinga mig att prata. Förgäves. Jag kunde inte. Det var för mycket, det var för starkt, det var för hemskt. Därför låste jag mig. Därför förblev jag tyst. Därför reagerade och betedde jag mig på ett sätt som var ganska typiskt för ett autistiskt barn. Jag vet än i dag inte vad som skulle ha kunnat få mig att tala.
När jag en tidig septembermorgon rullades in i operationssalen var jag inte längre rädd. Jag kände ingenting alls, ingenting förutom det likgiltiga lugn som inträder när man stirrar skräcken i vitögat och vet att kampen är över. Att det inte längre finns någon återvändo.

"Jag vet ingen som har ett så stort hjärta som du, Lina", sade hon. "Och då, när man har ett så stort hjärta, då är det inte så konstigt om det gör ont ibland."
Dagbok, 21 december 2005, efter samtal med min vän Monika
En del tror att vi med autism inte har samma känslor som andra. Att vi inte kan känna glädje, kärlek, ilska, rädsla, sorg, skam, skuld. En del tror faktiskt att vi inte har några känslor alls. Att vi är lika kalla som vi ibland ger sken av att vara. Det är förstås helt fel. Vi är inte avstängda. Vi går inte oberörda genom livet. Vi bryr oss och gläds och blir arga och sörjer och fruktar och älskar, precis som andra. Vad som däremot kan saknas är en fungerande kanal för känslorna, i båda riktningar: Vi kan ha svårt att läsa av andras känslor och tolka dem rätt - och vi kan ha svårt att förstå våra egna känslor och förmedla dem i en form som blir begriplig för omvärlden. Vi har inte samma uttryck, men vi har samma känslor.
Autism handlar inte alls om brist på känslor. Autism handlar om förmågan att förstå och kommunicera känslor. Jag trycker gärna lite extra på det, eftersom jag vet att myten om autism som ett känslolöst eller känslofattigt tillstånd är en skrämmande vanlig missuppfattning.
Jag har alltid hållit mycket för mig själv, särskilt sådant som bekymrat mig. Det är inget jag har valt och det är inget jag mår särskilt bra av. Jag har bara så oändligt svårt att förstå hur jag ska bära mig åt för att nå ut. Jag kan gråta, jag har lärt mig att prata om känslor. Men jag kan inte riktigt dela det som får mig att gråta, och jag har väldigt svårt att prata med känslor. Det blir så teoretiskt, så uppe i huvudet. Och jag vet av erfarenhet att även när jag tycker att jag är tydlig med vad jag känner, så går det folk förbi.
Det är som om det ligger en konstant sordin på mina uttryck. Jag blir ofta feltolkad eller missförstådd, eller inte tolkad och förstådd alls, eftersom ingen märker att jag reagerar. Ofta får jag höra att jag verkar så cool i pressade situationer, vilket i princip aldrig stämmer. När jag är koncentrerad eller eftertänksam kan folk tro att jag är ledsen eller arg. Jag kan skälva av oro eller bubbla av glädje, och ändå passera som oberörd.
Det här har varit en gåta för mig i många år. Hur kan andra människor inte se vad jag känner, när känslorna är så starka för mig? Hur kan de inte veta var jag står, när det borde stå skrivet i min panna? Jag känner mig som en öppen bok, men ingen verkar kunna läsa den. Samma svårigheter som fick mig att som barn lägga spott på kinden för att signalera ett behov av tröst, samma svårigheter som fick mig att kapsla in mina rädslor, samma svårigheter har följt mig och följer mig än i dag.
Ibland känns det som om jag ska kvävas av mina egna känslor. Jag förstår att de behöver komma ut och jag försöker ge dem utlopp, men när ingen ser, ingen förstår och ingen tar emot, då förblir jag ensam med allt det där som egentligen är för tungt att bära själv. Jag tror att det är delvis därför jag i långa perioder har mått så dåligt. Mitt inkapslande av känslor gjorde mig tidigt till en tickande bomb som aldrig fick brisera. I stället imploderade jag i depressioner, ångest, självskador och ätstörningar. Någonstans måste ju allt ta vägen.
På fackspråk brukar man säga att autism innebär problem med det som kallas för mentalisering, eller theory of mind. Mentalisering är ett komplext psykologiskt begrepp som bland annat handlar om förmågan att förstå och förhålla sig till både egna och andras tankar och känslor. Personer med bristande mentaliseringsförmåga kan ha svårt att ta andras perspektiv, att leva sig in i andra människors inre och dra slutsatser om deras tankar, känslor och avsikter utifrån deras beteende. Det kan vara knepigt att föreställa sig vad någon annan vet och inte vet, att förstå att människor tänker och känner på olika sätt i olika situationer, liksom att olika människor tänker och känner olika saker - att det som jag tänker, känner och vet inte är synonymt med det som du tänker, känner och vet.
Det här är förstås en avgörande delförklaring till att det sociala samspelet blir så trassligt vid autism. Mentaliseringsförmåga är en hörnsten i mänskliga möten och utvecklas normalt tidigt i barndomen.
Det förklarar också varför många med autism har problem med att förhålla sig till sina egna känslor. Att förstå och uttrycka det egna inre livet är nämligen grunden till all sorts mentalisering.
Mina känslor är för det mesta en enda stor trasselsudd. Till att börja med ska jag lyckas greppa vad det är som händer inom mig. Jag känner ju att jag känner någonting, och jag kan för det mesta avgöra om det känns typ bra eller typ dåligt, men att sedan avgöra om en typ dålig känsla handlar om trötthet, ångest, stress, ilska eller något annat åt typ dåligt-hållet, det är inte alls lika självklart.
Långt upp i vuxen ålder trodde jag till exempel att jag inte kunde bli arg, att jag på något mystiskt vis saknade förmågan, möjligen med undantag för den ilska jag stundtals kände mot mig själv. Jag hade gått många år i terapi när jag började inse att jag inte hade koll på vad jag kände. Jag förväxlade mina känslor med varandra, gick vilse i mitt eget inre tills jag inte längre visste vad som var upp och vad som var ned. Ilskan fanns i mig och hade sannolikt funnits där hela tiden, men jag tolkade den som något annat, ofta som sorg, skam eller ångest. Något som riktade eggen inåt. När min granne på studentboendet mitt i natten spelade musik på så hög volym att väggarna vibrerade fick jag ett fysiskt påslag med hjärtklappning, svettningar och hårt sammandragna muskler som jag då inte begrep. Att jag mådde dåligt märkte jag. Att jag var arg fattade jag däremot inte förrän långt senare. I stället tolkade jag min reaktion som ångest, och kanske tänkte jag också att jag var arg, men inte på grannen, utan på mig själv som var så kinkig och känslig. Jag visste inte vad jag skulle göra med min kropp, med energin som alstrades i stormen. Det slutade med att jag i ett desperat och instinktivt försök att hantera kaoset gnuggade sönder huden på ena armen. Det där gnuggandet är för övrigt något som verkar ingå i min begränsade repertoar för att hantera känslor, som om det vore medfött. Rörelsen uppstår som en automatisk reaktion och eskalerar av sig själv. Att det gör ont hindrar den inte, snarare tvärtom.
Att förstå vad det är jag känner är med andra ord ett nog så komplicerat steg. Att sedan förmedla det känns som en smått omöjlig uppgift. Jag tänker ofta att jag är bra på att uttrycka mig, men inte på att uttrycka mig. Hur övertydlig jag än tycker att jag är når jag uppenbarligen inte ut.
"I kontakten tillbakadragen, sluten, fåordig, ger sparsam blickkontakt."
"Skört intryck, tystlåten, svag i uttrycken."
"Ger överhuvudtaget ett ganska stelt intryck, begränsad kontakt."
"Apatisk samt tillbakadragen och tystlåten."
"Kraftigt avflackad emotionell kontakt. Långsamt, ordfattigt verbalt flöde, dock adekvat. "
"Ger god formell kontakt. Emotionellt mer svag. Ger ett mycket skört intryck. Mimikfattig, energifattig, blek."
"Vid mer emotionellt laddade frågeställningar tenderar patienten att bli mutistisk."
"Har som förut svårt att sätta ord på sina känslor och lättare att besvara slutna mer riktade frågor än öppna sådana. (...) Sänkt ansiktsmimik. Händerna i knät. Pratar tyst. Funderar länge."
"Behöver mer artikulera sin ångest och oro, vilket också kan göra det lättare att hantera den. Det Lina samtidigt gömmer undan blir svårt att få handtag på; både för henne själv och oss andra."
Spridda journalanteckningar från psykiatriska kliniken och extern psykoterapi
Min psykiatrijournal är en enda lång illustration av min oavsiktliga slutenhet. På var och varannan sida finner jag noteringar om mina "svaga uttryck" och "bristande emotionella kontakt". Det förvånade mig först. Att det var så illa, att jag var så hemlig, visste jag inte. I vissa fall har jag varit deprimerad, vilket har lagt ytterligare sordin på mina uttryck, men i vartenda ett av de där samtalen har jag både önskat och försökt dela med mig. I många av dem har jag även berättat hur jag har känt, med ord. Med känslorna har jag uppenbarligen gjort ett betydligt blekare intryck.
Det händer att jag blir ifrågasatt för att det jag säger inte stämmer överens med mina känslouttryck. Så länge mitt verbala budskap inte stöds av det icke-verbala går det liksom inte fram. Om jag säger att jag är intresserad men inte visar det på rätt sätt riskerar jag att inte bli trodd. Om jag säger att jag är glad men inte beter mig enligt den glada uttrycksnormen fortsätter folk att leta efter den obefintliga haken. De väntar på att få höra hela sanningen, trots att jag redan har levererat den. I sådana lägen blir det så tydligt hur vibbarna, det icke-verbala språket, har en mycket större tyngd än det som uttalas.
Något som först gjorde mig tveksam till min autismdia­gnos var mina tankar om empatibegreppet. Jag hade läst och hört att autistiska personer har bristande förmåga att känna empati. Samtidigt hade jag alltid sett empati som en av mina främsta egenskaper och också uppfattat att andra såg mig som en omtänksam och medkännande person. Ofta fick jag till och med höra att jag brydde mig för mycket om andra, på bekostnad av mitt eget välbefinnande, vilket jag till stor del kunde skriva under på. Det fanns liksom inga gränser för var jag slutade och andra började. Att titta på tv, i synnerhet på nyheter och dokumentärprogram, var aldrig riskfritt. Alltid var det någon som led. Alltid var det någon som hade dött och lämnat anhöriga i förtvivlan. Alltid fanns det saker att gråta över och oroa sig för. Jag hittade inte den där skölden som andra verkade hålla upp som skydd inför andra människors plågor och misär.
Så är det fortfarande. Jag känner så mycket med andra, särskilt när någon har det svårt, att jag helt tappar distansen. Perspektiven blir ohanterliga. Jag får inte ihop dem i vare sig huvud eller hjärta. Och medkänslan skapar skuld som skapar ångest: Hur kan jag fundera på att beställa tid för hårklippning när jag känner till ett par som just har förlorat sitt barn? Hur ska mitt julpynt få plats intill ruiner och svältande folk och krig och kris och växthuseffekt? Hur har jag mage att behålla mitt sparkonto på banken när varje krona behövs någon annanstans i världen? Och inte minst: Hur kan jag ta mig friheten att klaga, eller säga att jag mår dåligt, när jag har det så ofattbart bra? Det här är inget jag koketterar med. Jag tänker och känner så, på fullaste allvar. Flera gånger har jag till och med svimmat för att jag blivit så illa berörd av andras lidande.
Också i relation till vänner och familj springer medkänslan i väg. Jag kan lida lika mycket som en medmänniska, kanske mer, trots att jag inte är direkt drabbad. När en vän nyligen berättade att hennes pappa hade gått bort blev jag helt förkrossad. Jag började gråta redan där och då, men höll tillbaka det så mycket jag kunde för min väns skull: det var ju hon som hade förlorat någon hon älskade, inte jag. När jag kom hem bröt jag ihop av sorg, eller något som liknade sorg. Och då hade jag aldrig träffat hennes pappa. Jag visste inte ens vad han hette.
Med diagnosen ställdes min självbild på ända. Autism och empati gick inte ihop. Var min känsla, den som jag kallade för empati, egentligen något annat? Kunde jag inte känna empati på riktigt? Var alltihop en bluff? Var jag en bluff? Eller diag­nosen? En vän funderade i liknande banor:
"Jag förstår det mesta, men det är en sak som verkligen inte stämmer", sade hon när jag berättade om autismdiagnosen. "Är det någon som känner in och bryr sig om hur andra mår, så är det ju du."
Hon hade både rätt och fel. Rätt i att jag bryr mig om, fel i att jag känner in. Jag måste ju tänka mig fram.
Redan som liten lekte jag med tankar av typen "hur skulle jag känna om jag var i den personens kläder?" och jag försökte göra som jag hade hört att man skulle: behandla andra så som jag själv ville bli behandlad. Jag läste böcker, tittade på filmer, och försökte förstå karaktärerna utifrån deras sätt att agera. På liknande sätt analyserar jag min omvärld än i dag. Problemet är bara att tanketrick som går ut på att föreställa sig själv i någon annans situation inte räcker hela vägen. Nyckelfrågan utgår fortfarande från mig, från hur jag skulle tänka och känna i någon annans ställe. Och att behandla andra så som jag själv vill bli behandlad är inte alltid ett lyckat drag - alla vill inte bli behandlade som jag.
Om den som är ledsen inte säger något och inte ger mig några tydliga signaler, då kan jag verka kall och hårdhjärtad eftersom jag inte förstår att personen är ledsen. Men får jag bara tillräckligt många ledtrådar, då bryr jag mig, innerligt och helhjärtat. Kanske har jag en bakgrund i form av den andra personens historia. Kanske får jag ledtrådar i form av ord. Kanske får jag till och med så tydliga signaler som tårar. Och då, då är jag med.
Onsdag kväll och körrepetition. Jag står i mitten av sopranstämman och försöker fokusera på Bach, men det är svårt. Det har varit en allmänt kämpig dag, och resterna av ångest och gråt vill inte släppa taget. Kören brukar vara effektiv mot sådant. Jag är nästan alltid gladare efteråt. Fast ibland, som nu, blir kören förlösande på ett annat sätt. Alla knutar inuti lossar en aning och det som jag försökt hålla tillbaka bubblar upp till ytan, som om det ville följa med rösten från mellangärdet, via strupen, ut i verkligheten.
Rösten blir svag och ostyrig och jag blinkar och blinkar mot envisa tårar när jag känner en hand smyga sig in i min och krama försiktigt. Tove. Fina, fina Tove, hur kan hon veta? Kanske syns det på mig mer än jag tror att den här dagen inte har varit någon bra dag? Jag kramar tillbaka medan vi kastar oss ut i en vindlande fuga.
Efteråt släpper Tove taget och lämnar salen. Själv behöver jag vila sinnena en stund och går ut till pentryt för att hämta vatten. Där möter jag Tove igen. Ordlöst lägger hon armarna om mig. Vi blir stående i en lång kram, och jag tänker att Tove är en mästare på att läsa av mig.
Så känner jag hur hon skakar. Plötsligt hör jag en snyftning. Först då förstår jag. Tove är ledsen. Tove söker tröst. Det var därför hon tog min hand när vi sjöng, det var därför hon höll kvar mig så länge i kramen.
Vilken tur att jag inget sade som skulle ha avslöjat mig, avslöjat att jag trodde att hon sökte sig till mig för att trösta, när det tydligen var hon som behövde tröstas. Jag känner hur min egen sorg öppnar sig en dimension. Hennes sorg blir också min. Jag är ledsen, på riktigt, för Toves skull. Lite orolig blir jag också, eftersom hon inte mår bra. Men jag är samtidigt glad - eller lättad, tacksam? - över att hon gråter, så att jag kan förstå vad hon känner, och jag är glad att hon gråter hos mig, eftersom det betyder att hon litar på mig. Det är en fin komplimang. Dessutom känns det bra att få vara den starka, den som kramar, tröstar och värmer. Den som ger. Den som ser.
Brister i mentaliseringsförmågan är alltså inte samma sak som bristande empati. Det svåra är att lista ut vad andra människor tänker och känner. Empatin som sådan är det oftast inget fel på.
Vissa forskare beskriver autismspektrumtillstånd som ett resultat av en neurologisk hyperkänslighet. Avgränsade områden i den autistiska hjärnan fungerar enligt teorin exceptionellt bra, vilket kan förklara många autistiska symtom, som perceptionskänslighet, superminne, hyperfokus och den ojämna begåvningsprofilen (eftersom inte alla områden i hjärnan går på samma högvarv). Autism skulle i grund och botten alltså vara fråga om ett högfungerande, en överkapacitet, som blir ett handikapp eftersom det skapar en extrem känslighet. Det är den känsligheten som, enligt forskarna, får personen att på autistiskt manér dra sig tillbaka, vända sig inåt och ta skydd, med sociala svårigheter och stereotypa, trygghetsskapande beteenden som följd. Världen är för intensiv för att vara hanterbar. Intense World Theory kallas teorin.
Det här är intressant ur empatisynpunkt, eftersom det skulle kunna förklara varför vi med autism har rykte om oss att vara oempatiska, när vi själva upplever raka motsatsen. Vad som ser ut som känslokyla skulle i själva verket kunna vara ett sätt att hantera en överväldigande medkänsla. Vi känner så mycket med andra att det blir ohanterligt, vilket får oss att dra oss undan, vilket får andra att tro att vi inte bryr oss.
Tendensen att känna för mycket med andra är jag helt klart inte ensam om; många med autism vittnar om liknande erfarenheter. Jag har träffat flera föräldrar till barn med autism som blivit både rörda och oroade av barnens starka empati, och flera personer med autism som nästan går under av andra människors sorger och lidande. Överempati verkar faktiskt vara ett minst lika stort problem som det omvända.

Svält

Ärligt talat så mår jag inte så bra. Jag är ofta ledsen och ibland känns det som om jag håller på att bli tokig. Då känner jag hur något väller upp inom mig och jag vet inte vart jag ska ta vägen. Jag känner mig alldeles hysterisk, men kan inte göra något annat än att kämpa emot det där som växer inuti. Det är svårt att förklara hur det känns. Ibland känns det som att det inte är någon mening med någonting.
Dagbok, 30 november 1995
Ryggoperationen gick bra. Den följdes av en tuff tid med smärtor, några mindre komplikationer och ett halvårs rehabilitering, men ingenting var tillnärmelsevis lika hemskt som tiden innan. Vardagen återgick sakta till det normala. Min kropp återhämtade sig.
Med själen var det värre. Jag kände mig så outsägligt ensam, orolig och ledsen, utan att kunna verbalisera det och utan att förstå varför. Jag hade klarat mig, jag hade kommit ut på andra sidan. Den framtid som jag hade räknat bort var här nu, och jag var en del av den. Det borde vara en lättnad. Det borde vara en seger. Det kändes inte som en seger. Det var ingen lättnad.
I takt med att jag på ytan återgick till att vara en vanlig fjortonåring förstod jag att jag aldrig skulle bli en vanlig fjortonåring. Glappet mellan mig och omgivningen hade inte precis minskat efter operationen. Motvilligt insåg jag att det nog inte hade med operationen att göra. Det hade funnits där innan. Det skulle alltid finnas där.
Ensamhetskänslan var särskilt svår att ge uttryck för. Jag hade vänner, gnisslet från sjuan hade för länge sedan upphört och det fanns till och med någon som var beredd att säga att han älskade mig.
Daniel. Jag borde kanske ha förstått det långt tidigare. Flera av våra klasskompisar hade frågat mig rakt ut om vi var ett par, och jag hade bara tyckt att det var tröttsamt. Kunde man inte få vara kompis med en kille utan att det måste betyda en massa mer? Men så kom kärleksförklaringen, otvetydig. I ett brev, ett av de vackraste och modigaste jag har läst, berättade Daniel om sina känslor för mig. Han ville att han och jag skulle bli ett vi.
Kärlek? Jag blev överrumplad och i ärlighetens namn mer stressad än glad. Om jag älskade honom? Om jag var kär? Nja ... eller, ja, jo, så kanske man kunde uttrycka det. Jag tyckte om honom. Väldigt mycket. Kanske var det kärlek?
Jag värnade om Daniel, värnade om vår vänskap och ville inte ens tänka på vad som skulle hända om jag sade nej. Så jag sade ja. Både för att jag var osäker på vad jag kände - då kan vi ju lika gärna vara tillsammans - och för att jag ville göra honom glad. Eller i alla fall inte göra honom ledsen. Inte efter allt han gett mig. Inte med risk att förlora vänskapen, förlora Daniel.
Men mitt beslut födde bara ny osäkerhet. Hur gjorde man nu? Vad var skillnaden mellan att vara vänner och att vara tillsammans? Daniel ville vara nära, sökte min hand, höll armen om min midja. En eftermiddag när vi stod i hallen hemma hos mig på väg ut på promenad lade han beslutsamt sina händer om mitt ansikte och kysste mig. Jag antar att jag borde ha varit beredd, han trodde nog att jag var det, men nej. Det där med signaler var inte min grej. Dessutom hade jag svårt för beröring rent generellt, och jag hade ingen aning om ifall jag förväntades "svara" och i så fall hur. Det enda jag kunde tänka på var att jag måste få kroppen att inte backa, att jag måste dölja mitt obehag så att Daniel inte uppfattade det och tolkade det personligt. Stel som en pinne stod jag kvar och försökte le när han var färdig. Jag förstod att jag borde vara glad, kanske stolt, att jag borde tycka om att vara nära. Första kyssen. Första kyssen? Men all närhet gjorde mig panikslagen.
Förhållandet blev kortlivat. Daniel märkte trots mina ansträngningar att jag ryggade tillbaka och drog slutsatser av det som jag än i dag inte känner till, men jag vet att de plågade honom. Resultatet blev ett avslutat, knappt påbörjat förhållande. Vi försökte vara vänner som förut. Det var svårt. Jag visste att han var ledsen och jag klandrade mig själv för det. Och jag visste att han klandrade sig själv för något som hade med mig att göra men som jag aldrig riktigt förstod. Jag grubblade så mycket över vår relation att det nästan gjorde fysiskt ont.
Livet hade blivit så oerhört komplicerat, på så många sätt. Daniel var bara en liten del av den stora gåtan som kallades utveckling och tonår. Alla dessa relationer, alla dessa förväntningar, alla dessa koder. Hur gjorde man? Fanns det ens plats för en sådan som jag i detta obegripliga som kallades livet? Och hur skulle en sådan som jag i så fall vara för att erövra och behålla den platsen? Jag fattade ingenting. Så jag retirerade. Upp till högstadiet hade jag umgåtts med kompisar - lekt - i ungefär samma utsträckning som mina jämnåriga. Nu ebbade mitt sociala liv ut. Jag gjorde några försök, men det kändes bara svårt och otäckt. Potentiellt farligt till och med, eftersom minsta snedsteg kunde få så stora konsekvenser. Passade man inte in blev man övergiven. Levde man inte upp till förväntningarna - som numera var fullständigt höljda i dunkel - vände folk ryggen till. Det visste jag ju.
Tonåren, omtumlande för de flesta, kan bli en definitiv vattendelare för människor med autism. Symtom som tidigare har varit diffusa blir mycket mer iögonenfallande. Ett barn som tycks ha fungerat väl skiljer sig plötsligt från mängden. Det är relativt vanligt att autistiska symtom, särskilt hos tjejer, uppmärksammas först just i tonåren. Det kan se ut som om symtomen blossar upp och blir värre, men många gånger handlar det minst lika mycket om att omgivningen och förutsättningarna förändras. Spelreglerna skrivs om. Sociala strukturer luckras upp. Relationer avslutas, inleds och omformas. Tankar, känslor, kropp och själ får nya former. Villkoren i skolan blir annorlunda, med fler lärare, fler salar och högre krav. Man förväntar sig en viss social mognad av en tonåring, och när jämnåriga börjar uppnå den där mognaden blir det så tydligt ifall någon inte gör det.
Med tanke på vilka gigantiska och genomgripande förändringar tonåren innebär, och med tanke på hur stressande just förändringar kan vara vid autism, är det inte så konstigt om skarven mellan barndom och vuxenliv blir osedvanligt knölig. En autistisk tonåring kan reagera med en reell kris som i sin tur utlöser andra besvär, som depression, ångest eller ätstörningar. Ibland är det just den typen av problem som ligger till grund för en första kontakt med psykiatrin. Och ibland riskerar de att dölja själva autismen.
Mitt liv trasslade till sig på allvar där, i tidiga tonåren. Maktlös stod jag och såg hur mina fasta punkter upplöstes och hur avgrunden öppnade sig. Jag blev uppenbart avvikande: det var inte längre bara en känsla.
Min vana trogen vände jag mina tvivel inåt, och det gick så småningom ut över maten. Jag åt för lite. Det var ett val och det var det inte. Jag var sedan länge obekväm med min kropp och obehagligt medveten om den efter alla undersökningar som föregått operationen. Jag kände mig stor och klumpig trots att jag var normalviktig och hade en vag idé om att jag skulle må bättre om jag vore smalare. I samband med ryggoperationen hade jag gått ned lite i vikt. Dessutom hade jag blivit både längre, rakare och synbart slankare eftersom ryggraden hade rätats ut. Jag fick en del komplimanger och hade ambitionen att hålla min lägre vikt, men var ändå inte särskilt fixerad vid vad jag åt, inte till en början. Det kom något halvår senare, på vårterminen i åttan, och började nästan som ett test, ett experiment: Kunde jag? Vad skulle hända? Jag åt som vanligt hemma - mamma fick inget märka - men väldigt lite i skolan.
Ganska snart hade experimentet blivit ångestladdat och tvångsmässigt: jag fick inte äta, kunde inte äta. Lärare och klasskompisar reagerade. De försökte tala förstånd med mig, förklarade att jag måste äta, att det var farligt, det jag höll på med. Jag trodde dem inte. Jag förstod vad de menade och höll i princip med, men kunde underligt nog inte få principerna att gälla mig. För mig var det inte farligt, jag behövde inte äta. Utan att jag riktigt hann förstå hur det gick till hade jag utvecklat en allvarlig ätstörning.
15-årig mager flicka med kalla händer som gått ner i vikt i samband med operation september -94. Därefter gått upp lite. Senaste cirka tre månaderna minskat matintag igen och avmagring. (...) Föräldrarna oroade.
Journalanteckning, ätstörningsenheten, 27 juni 1995
Anorexin blev ett sätt att skapa kontroll i en i övrigt obegriplig och oberäknelig tillvaro. Ännu ett sätt, vid sidan av mina övriga tvång. Återigen upprättade jag egna regelsystem som med sin tydlighet och konsekvens talade om för mig vad som gällde. Jag kontrollerade det som jag såg att jag kunde kontrollera: vikt, mat, fysisk aktivitet. 
Jag hade hittat ett sätt att uttrycka mig så att andra reagerade. De kanske inte förstod, men de reagerade.
I svälten hittade jag också ett sätt att straffa mig för allt som jag föraktade hos mig själv. Jag straffade mig för min upplevda oförmåga och otillräcklighet, för att jag var så där fel, och betalade därmed av på en skuld som visserligen var diffus och irrationell men för mig fullt verklig.
Genom oroliga klasskompisar och en mycket bestämd lärare, som tvingade mig att berätta för mamma, fick jag hjälp i ett relativt tidigt skede. Hemma hade jag sett till att inte "krångla" med maten, men nu när mamma och pappa ändå kände till min ätstörning införde jag samma regler hemma som i skolan. Så lite mat som möjligt så sällan som möjligt.
På försommaren började jag i behandling på Videgården, en ny ätstörningsenhet i Linköping. Eftersom jag själv inte tog mina ätstörningar på något som helst allvar kände jag mig som en bedragare när jag satte mig i väntrummet inför det första bedömningssamtalet, och skammen tryckte tung i benen när jag klev upp på vågen i undersökningsrummet. Jag hade klätt mig i min lila storskjorta och pösiga manchesterbyxor för att hjälpligt dölja hur tjock jag var. En så mullig och otymplig kropp i det här sammanhanget - det var ju pinsamt.
Diagnosen anorexi kändes som ett skämt. Jag kunde verkligen inte se att jag var sjuk, än mindre att det var allvarligt. Däremot kunde jag tillstå att jag inte mådde bra. Och kuratorn och läkaren på ätstörningsenheten verkade vilja hjälpa mig. De hade snälla ögon och mjuka röster. Så kanske var det bra ändå, att jag hade kommit dit?
Kontroller och samtal, matschema och kosttillägg. Inre konflikter, yttre konflikter. Vi kämpade allihop, men åt till synes olika håll. Mamma, pappa och ätstörningsenheten kämpade för att få mig att äta. Jag kämpade för att slippa. Det värsta var att se hur jag genom min självbestraffning också gjorde andra illa. Mamma och pappa, älskade mamma och pappa, som med alla medel försökte vända trenden. När jag förstod deras förtvivlan hatade jag mig själv ännu mer, och ville straffa mig själv ännu mer.
Mitt i alltihop fanns en lillebror som jag försummade och delvis förlorade. Vi hade varit så nära tidigare. Nu försvann jag in i min sjukdom och han in på sitt rum. Han höll sig så långt från allt mattjafs han bara kunde och ville inte vara med på någon familjeterapi. Kanske drog han sig undan också av rädsla för att förlora sin storasyster, för att han förstod att mitt liv var i fara.
Sommaren före hade jag väntat på döden. Den här sommaren fann jag mig återigen i någon sorts vakuum. Folk knackade på och ville veta hur jag mådde, och jag ville prata, ville berätta, men jag hittade ingen kanal, ingen fungerande frekvens, inga ord.
Jag hade precis hunnit börja nian när min läkare bestämde att jag skulle vara hemma på heltid tillsammans med en av mina föräldrar, för att se till att jag fick i mig mer näring och inte rörde på mig för mycket. Hans blick var allvarlig och rösten resolut. Ändå kände jag en värme hos honom. Han såg, han verkade faktiskt se, hur trassligt det var inuti mig.
Lina förefaller idag i sämre allmäntillstånd än tidigare. Även avsevärt mer nedstämd. Utslätad mimik, tystlåten och svår att få kontakt med. Beskriver sig själv som nedstämd och uppfattas också som försämrad till allmäntillståndet av båda föräldrarna.
Journalanteckning, ätstörningsenheten, 6 oktober 1995
Det var en hemsk tid. Allt blev tusen gånger värre. Laddningen i luften hemma var nästan elektrisk. Vi nötte på varandra och på oss själva; anorexin och maten skapade idel konflikter, oro, ilska och skuld. Mellan grälen tröstade vi varandra. Jag kände mig ofri och tyckte att det var jobbigt att vara konstant övervakad. Att jag missade skolan bekymrade mig däremot inte så mycket. Jag orkade ändå inte hänga med, varken i undervisningen eller i det sociala, orkade inte kämpa mer för att förstå och passa in. I hemlighet var jag lättad över att slippa åtminstone den kampen.
Efter en månad var både jag och mina föräldrar helt slutkörda, och min kropp hade trots alla ansträngningar blivit ännu tunnare. Mina händer och fötter lyste blå av syrebrist, jag var yr och svag och hade i princip gett upp.
Flicka med ätstörning, accentuering sista halvåret och har försämrats sista veckan med hastig viktnedgång. Trött, apatisk, håglös. Blek. Uttalat magerlagd. Har en uttalad ortostatism. Den hastiga viktnedgången gör att vi väljer att lägga in henne akut på barnkliniken, med sondnäring.
Journalanteckning, barnmedicinska kliniken, 17 oktober 1995
Sjukhus igen, men nu en barnklinik. En säng omgiven av målade sago- och seriefigurer på en avdelning nästan högst upp i den jättelika sjukhusbyggnaden. Personal med vänliga röster och varsamma händer. De förde ned en sond via näsan till magsäcken och började tillföra näring. Slangen skavde i halsen och kroppen fylldes av förbjudna kalorier, men jag orkade inte protestera, brydde mig knappt, kände mig egendomligt avstängd. Rädd och ändå likgiltig. De fick göra vad de ville. Jag hade gjort mitt.
Efter en månad på barnmedicin flyttades jag till Videgårdens slutenvårdsavdelning, där jag blev kvar till sommaren. Då stängde avdelningen för semester och jag fick komma hem. Mina föräldrar och hemsjukvården skötte den sondmatning som jag fortfarande behövde. Jag åt, men inte tillräckligt.
På Videgården hade jag tagit kliv framåt och kliv tillbaka. Ätit ibland, vägrat ibland, fuskat ibland. Gått upp i vikt, gått ned i vikt. Varit nära döden en helg i december, när hjärtat strejkade efter en längre period utan någon näring alls. Jag hade brutit ihop och kommit igen och brutit ihop på nytt. Vid det här laget visste jag mycket väl att det inte fanns några genvägar eller acceptabla mellanting. Ville jag må bra var jag tvungen att bli frisk, och ville jag bli frisk var jag tvungen att äta och gå upp i vikt. Enkel logik, svår praktik. Anorexin hade kopplat ett järngrepp inte bara om min kropp utan också om mina tankar. Jag blev bokstavligt talat sjuk i huvudet av att inte äta. Irrationellt rädd för mat, för att gå upp i vikt och för det liv som jag samtidigt längtade så mycket efter - ett vanligt, normalt, friskt liv. I anorexin trodde jag mig veta vad jag hade och vem jag var. Det var en trygghet i jämförelse med allt som jag inte förstod och som därför skrämde mig.
Då tolkades anorexin som en reaktion på ryggoperationen och allt som omgärdat den. Delvis var det nog så. När jag nu också har erfarenhet av några mindre allvarliga återfall ser jag även klara kopplingar till min autism. Anorexi är vanligare inom autismspektrumet än hos befolkningen i stort. De tänkbara parallellerna är många, som jag ser det.
I anorexin finns samma tvångsmässiga, rituella och stereo­typa drag som i autismen. Räknandet, envetenheten, de inre förbuden. Många med autism har också svårt att tolka inre signaler som hunger och mättnad, och en del är mycket selektiva med vad de äter på grund av en annorlunda perception. Problem med kroppsuppfattningen är en annan möjlig gemensam nämnare. Min skeva bild förändrades inte när jag blev frisk, kanske just för att den inte hade en rent anorektisk prägel. Jag har fortfarande svårt att avgöra var jag har min kropp och jag känner mig fortfarande större än jag är.
Även det autistiska detaljseendet kan spela roll i en ätstörning, både för hur man ser på sin kropp och för förhållandet till mat och ätande. Jag kunde och kan inte se min kropp som en helhet; blicken eller känslan fastnar på mindre, enskilda delar, vilket gör bilden grotesk och snedvriden. Likaledes kunde jag bli helt fixerad vid en enda måltid eller en enda tugga, oförmögen att se hur liten roll den där måltiden eller tuggan spelade i det stora hela.
I mitt fall är jag dessutom helt säker på att anorexin var ett uttryck för mer abstrakta autistiska svårigheter. Svälten blev mitt språk. Ett språk för allt det där jag bar på som jag inte kunde förmedla. Ensamheten och min existentiella förvirring. Den sociala vilsenheten. Utanförskapet. Självföraktet.
Men längtan vann, i alla fall en delseger. Mitt i sommaren bestämde jag mig: jag skulle börja gymnasiet till hösten. Och för att få göra det förstod jag att jag måste visa världen att jag var redo. Först och främst måste jag klara mig utan slangar i näsan. Jag måste äta. Mamma såg min beslutsamhet och hon såg det friska i den, trots att den där beslutsamheten så länge hade ockuperats av anorexins vilja och drivit mig ännu djupare in i det sjuka. Det kändes som ett mycket gemensamt beslut när vi drog bort sonden och insåg att vi äntligen, äntligen kämpade åt samma håll.

Alltid en syster

I tjugo år har jag saknat min bror. Länge hoppades jag att vårt syskonskap bara var satt på paus, att anorexin i mina tonår hade skilt oss åt tillfälligt. Folk sade att vi skulle hitta tillbaka till varandra, att de flesta syskonrelationer prövas i tonåren men att de flesta så småningom hittar en ny sorts relation, mer vuxen, lika nära. Så blev det inte för oss. Avståndet bara växte, både känslomässigt och geografiskt. Han flyttade hemifrån för att plugga på annan ort ungefär samtidigt som jag började tillfriskna. Sedan dess har vi bott i olika städer och nästan inte haft någon kontakt.
Det är inte det att vi har varit osams. Ingen av oss har aktivt markerat det där avståndet. Vår relation har snarare varit en icke-relation. Den lilla förbindelse vi har haft har gått via mamma och pappa, och när vi har träffats har det alltid skett i deras sällskap och på deras initiativ. Jag har mest känt mig stel och konstig. Jag har inte vetat vad jag ska säga eller göra; jag känner honom inte längre. Jag har varit rädd att vara för passiv, rädd att verka nonchalant, rädd att klampa på, rädd att göra fel, samtidigt som jag så innerligt gärna har velat återknyta kontakten och önskat att den skulle kännas självklar, eller åtminstone mer naturlig. Att jag inte skulle behöva fundera på vad jag ska säga eller göra. Han är ju min bror. Min älskade lillebror. Och jag har velat vara en syster för honom, inte bara på pappret. Hur kunde vi tappa bort varandra så totalt?
Några gånger har jag trevat mig fram, formulerat min omtanke i ord, markerat att jag finns för honom om han behöver mig. Kanske har jag varit otydlig, kanske har jag varit alltför rakt på sak. För det mesta har jag i alla fall varit ganska säker på att han inte vill ha någon kontakt. Jag har inte upplevt något gensvar - och då har jag backat. Jag vill inte vara den påstridiga så kallade storasystern som begär en kontakt och en närhet som hon själv en gång var den som bröt - oavsiktligt, men ändå. Jag vill inte ställa till ännu mer oreda i hans liv. Jag vill låta honom vara i fred.
Samtidigt: längtan, saknaden.
kodade med samma nycklar
formade av samma kärlek
brända av samma eld
närmare än allt
och sedan
avgrundsdjup mellan våra fötter
helvetesgap och betongmurar
och jag söker dig inte
fast jag tror att jag saknar dig
och jag känner dig inte
fast jag vet att jag älskar dig
Dagbok, 11 juli 2009
Först nu skymtar jag ett hopp. För första gången på alla år har vi nyligen lyckats prata, ärligt och relativt frispråkigt. Om oss. Vi insåg gemensamt att vi får börja om, bygga en relation på nytt. Av den gamla finns inte mycket kvar. Bara banden. Men de är å andra sidan kanske starkare än jag vågat tro.
"Du kommer alltid att vara min syster", sade lillebror.
Han lät mig förstå att han inte alls är så avogt inställd till kontakt, men att han inte minns mycket från tiden när vi var så nära som syskon. Han har inte haft samma fundament av minnen som jag. Det är svårt att återknyta en kontakt som man inte minns något av, och det underlättar inte precis att vi bor långt ifrån varandra, tillade han.
Men nu vet jag att han vill. Och den vetskapen har viskat liv i min längtan. Saknaden har blivit tillförsikt. Jag kommer alltid att vara hans syster.

Stråk av kyla och hopp

Jag var sjuk i flera år. Anorexin blev Den Stora Förklaringen till mycket av det som inte fungerade i mitt liv. Det var en gripbar förklaring, både för mig och för andra. Lina orkar inte vara med, för hon är sjuk. Lina kan inte gå i skolan, för hon är sjuk. Lina är annorlunda, för hon är sjuk. Jag tror att anorexin i sig själv dolde sin egen förklaring. Den grumlade synfältet så att vi alla missade dess egentliga kärna. I anorexin och i omständigheterna kring ryggoperationen fann vi förklaringar till svårigheter och avvikelser som i grund och botten var autistiska. Kanske skulle autismen ha upptäckts tidigare om vi inte hade haft dessa förklaringar, om mina problem inte hade kunnat relateras till allt annat som påverkade mig och fick mitt liv att avvika från det "normala".
Även själv antog jag att mina komplicerade högstadieår var skälet till att jag kände mig så missanpassad, utanför och ensam. Någonstans anade jag att det också handlade om någonting annat, men det var så abstrakt och så vagt att det stannade vid en aning, ett outtalat tvivel. Förnuftet påminde mig om att omständigheterna på ett mycket konkret sätt verkligen hade ställt mig utanför. Jag hade varit borta från skolan större delen av högstadiet. Jag hade missat det mesta som hände i kompiskretsen. Jag hade utkämpat inre strider som jag inte hade kunnat dela med någon. Allt detta i en tid som var så avgörande för min personlighet, för min utveckling, för mina relationer. Inte var det då konstigt att jag kände mig udda och avskärmad? Det gjorde ont, ja, men det var begripligt.
Det var delvis därför det var så viktigt för mig att börja gymnasiet samtidigt som mina jämnåriga. Jag såg en chans att bli inkluderad i det normala, att sluta leva på undantag och återvända till en alldeles vanlig vardag. Den rädsla och osäkerhet som jag kände i andras sällskap handlade kanske bara om att jag var ovan? För det var jag ju.
Att jag skulle börja skolan så tätt inpå en svår sjukdomsperiod var långt ifrån självklart. Kunskapsmässigt var det inga problem. Trots att jag missat så mycket av högstadiet och saknade slutbetyg från nian bedömde lärarna att jag var redo och såg till att jag kom in på så kallad fri kvot. I övrigt var jag däremot inte lika redo. Jag var fortfarande sjuk och styrd av anorexin, hur ogärna jag än ville erkänna det. Jag var underviktig, tvångsmässig och allmänt skör. Men jag var också innerligt trött på att vara sjuk. Jag ville börja leva. Jag ville bli en vanlig sextonåring. Kavla upp ärmarna och börja om.
Augustiluften bar med sig stråk av höstkyla och gryende hopp när jag klev in genom de väldiga träportarna, in till mitt nya liv. Katedralskolan. Säkert tusen elever. Det luktade gammalt där inne, som om alla böcker som burits genom korridorerna, all blyerts som raspat i lektionssalarna, all kunskap som förmedlats och lagrats och kanske glömts igen - som om allt det hade satt sig som doftmärken i stengolvet, för att nu frigöras lite i taget för varje ny fotsula som skyndade över det. Det var inte direkt en behaglig lukt, men inte heller otrevlig. Jag gillade den. Den påminde om luften på bibliotek, torr och löftesrik på samma gång.
I enlighet med min egen önskan blev jag placerad i en annan naturvetarklass än den som mina tidigare klasskompisar rutinmässigt klumpades ihop i. Ett oskrivet blad ville jag vara. Inget bagage, inga förväntningar. Inte stämplad som annorlunda redan från början. Visst var jag rädd. Samtidigt kände jag ett pirr av förväntan.
Min nya klass visade sig vara en ganska brokig samling elever från många olika skolor. Det passade mig - inga färdiga grupperingar, fler som sökte kontakt. Lärarna kände till min bakgrund, liksom alla från min gamla skola, men ingen i min nya klass. Att få vara det där oskrivna bladet kändes underbart befriande. Det satte också press på mig på ett sätt som gynnade mitt tillfrisknande från anorexin. Eftersom jag till varje pris ville smälta in i mängden, accepteras som normal, var jag så illa tvungen att följa med till matsalen när det var lunchdags, äta lika mycket och på samma självklara sätt som mina nya kompisar. Första dagen serverades fiskpinnar. Anorexin skrek åt mig att jag måste skala bort paneringen, men jag såg att ingen annan gjorde så, inte heller Martina som satt mitt emot och som jag i hemlighet hade utsett till ledstjärna. Så jag tuggade och svalde, fisk och panering. Och sås.

Samma taktik tillämpade jag även utanför matsalen. Jag följde med, iakttog och tog efter. Jag var envist beslutsam: jag skulle verkligen, verkligen försöka, jag skulle åtminstone inte avsiktigt dra mig undan och markera mitt annorlundaskap. Det här var min chans.
Nu lyckades jag inte så bra som jag trodde. Min försiktighet, min sociala kantighet och framför allt anorexin var så uppenbara att mitt mål att smälta in var mer eller mindre ouppnåeligt. Men eftersom jag själv inte förstod det förrän långt senare fyllde min strävan ändå en funktion. Jag fick den nystart som jag längtat efter. Jag bröt med min identitet som sjuk, som anorektiker. Jag etablerade mig som Lina. Bara Lina, utan ätstörningsprefix. Det gav mig en annan självbild - starkare, värdigare. Och jag tror att den smittade. Jag blev respekterad. Jag blev en i klassen. För mig var det stort.
Allra svårast i min nya vardag var det som för andra verkade vara det mest självklara och roliga: det sociala livet. Att hänga. Att bara vara. Jag hade halkat efter i flera år och gjorde nu stora ansträngningar att, som jag såg det, komma i kapp. På ett närmast plikttroget vis såg jag till att vara med på fester och aktiviteter med mina nya klasskompisar. Det var en utmaning varje gång, och jag tyckte aldrig att det var särskilt roligt, mest bara otryggt och obekvämt. Länge var jag ihärdig, tänkte att det var viktigt att jag var där, att de andra såg att jag var någon man kunde räkna med. Kanske skulle det kännas bättre så småningom? Kanske var det bara lite social träning jag behövde? Men jag lärde mig inte, jag kom inte i kapp, jag förstod inte hur man gjorde. I stället kom jag på mig med att längta hem.
Jag känner mig så utanför, annorlunda, onormal. Jag tycker att jag är ... har "sociala problem". Tycker inte det är kul med fester. Tycker det är skönt att bara vara hemma, att få vara för mig själv. Man ska inte vilja vara så mycket hemma som jag vill, inte när man är i min ålder.
Dagbok, sommaren 1997
Jag drack aldrig alkohol, först för att anorexin inte tillät det och sedan för att jag inte såg någon poäng med det. Det var inget statement, inte heller någon förtäckt kritik mot mina kompisar som drack, även om en del verkade ta det så. Jag ville bara inte. Ibland blev jag pikad för att jag inte vågade släppa på kontrollen, och visst låg det något i de pikarna, men jag tror att mitt kontrollbehov i just de sammanhangen bottnade i en rätt så sund självbevarelsedrift. För mig skulle det ha varit direkt destruktivt att dricka. Jag hade inte blivit gladare eller mer social av fler promille, jag hade bara förlorat det lilla, lilla grepp om situationen som jag med möda hade kämpat mig till. Jag skulle ha blivit ännu mer udda. Vilse som jag var hade jag ett sämre utgångsläge från början. Om jag då skulle bedöva min förmåga att tänka klart, vore det ungefär lika smart som om jag vore pilot och avsiktligt släckte ned kontrollpanelen för att kunna slappna av och ha lite trevligt ombord.
Nackdelen med min avhållsamhet var att den ändå placerade mig utanför. Nästan alla drack på fester, så var det bara. Mellan pikarna blev jag uttalat ifrågasatt - varför dricker inte du? - vilket både generade och provocerade mig. Men jag gjorde ingen grej av det, det skulle bara slå tillbaka mot mig själv. För det mesta försökte jag till och med dölja att det jag hade i mitt glas inte innehöll någon alkohol. Jag orkade inte med alla frågor, än mindre ifrågasättanden. Jag ville bara få höra till.
På en klassfest i ettan lärde jag känna Klara. Klara, med sina ljusa lockar, blåglittrande ögon och skarpa tankar. Klara var förutom jag den enda i klassen som var med på fester utan att dricka, och det kändes lite tryggare att kunna ty sig till någon med samma preferenser. Vi hade redan pratat en del i skolan sedan vi hamnat i samma teknologigrupp. Nu, medan våra festande klasskompisar blev alltmer högljudda, hamnade vi för oss själva i ett hörn och blev med ens lite mer förtroliga. Klara berättade om en period då hon haft det svårt på ett sätt som jag kunde relatera till, och det öppnade kanalen åt andra hållet. Jag började berätta, jag också. Om mörkret och anorexin. Om den ledsna och rädda sidan av mig själv som jag annars dolde med omsorg. Resten av kvällen satt vi så, vi två, lite vid sidan av, pratade och lyssnade, gav och tog.
I Klara fann jag en vän. Inte bara en klasskompis, utan en vän. Vi umgicks inte så mycket på fritiden, men länken fanns mellan oss och hölls obruten genom hela gymnasiet. På många sätt var vi lika. Båda var trots andra ambitioner lite 

Samma taktik tillämpade jag även utanför matsalen. Jag följde med, iakttog och tog efter. Jag var envist beslutsam: jag skulle verkligen, verkligen försöka, jag skulle åtminstone inte avsiktigt dra mig undan och markera mitt annorlundaskap. Det här var min chans.
Nu lyckades jag inte så bra som jag trodde. Min försiktighet, min sociala kantighet och framför allt anorexin var så uppenbara att mitt mål att smälta in var mer eller mindre ouppnåeligt. Men eftersom jag själv inte förstod det förrän långt senare fyllde min strävan ändå en funktion. Jag fick den nystart som jag längtat efter. Jag bröt med min identitet som sjuk, som anorektiker. Jag etablerade mig som Lina. Bara Lina, utan ätstörningsprefix. Det gav mig en annan självbild - starkare, värdigare. Och jag tror att den smittade. Jag blev respekterad. Jag blev en i klassen. För mig var det stort.
Allra svårast i min nya vardag var det som för andra verkade vara det mest självklara och roliga: det sociala livet. Att hänga. Att bara vara. Jag hade halkat efter i flera år och gjorde nu stora ansträngningar att, som jag såg det, komma i kapp. På ett närmast plikttroget vis såg jag till att vara med på fester och aktiviteter med mina nya klasskompisar. Det var en utmaning varje gång, och jag tyckte aldrig att det var särskilt roligt, mest bara otryggt och obekvämt. Länge var jag ihärdig, tänkte att det var viktigt att jag var där, att de andra såg att jag var någon man kunde räkna med. Kanske skulle det kännas bättre så småningom? Kanske var det bara lite social träning jag behövde? Men jag lärde mig inte, jag kom inte i kapp, jag förstod inte hur man gjorde. I stället kom jag på mig med att längta hem.
Jag känner mig så utanför, annorlunda, onormal. Jag tycker att jag är ... har "sociala problem". Tycker inte det är kul med fester. Tycker det är skönt att bara vara hemma, att få vara för mig själv. Man ska inte vilja vara så mycket hemma som jag vill, inte när man är i min ålder.
Dagbok, sommaren 1997
Jag drack aldrig alkohol, först för att anorexin inte tillät det och sedan för att jag inte såg någon poäng med det. Det var inget statement, inte heller någon förtäckt kritik mot mina kompisar som drack, även om en del verkade ta det så. Jag ville bara inte. Ibland blev jag pikad för att jag inte vågade släppa på kontrollen, och visst låg det något i de pikarna, men jag tror att mitt kontrollbehov i just de sammanhangen bottnade i en rätt så sund självbevarelsedrift. För mig skulle det ha varit direkt destruktivt att dricka. Jag hade inte blivit gladare eller mer social av fler promille, jag hade bara förlorat det lilla, lilla grepp om situationen som jag med möda hade kämpat mig till. Jag skulle ha blivit ännu mer udda. Vilse som jag var hade jag ett sämre utgångsläge från början. Om jag då skulle bedöva min förmåga att tänka klart, vore det ungefär lika smart som om jag vore pilot och avsiktligt släckte ned kontrollpanelen för att kunna slappna av och ha lite trevligt ombord.
Nackdelen med min avhållsamhet var att den ändå placerade mig utanför. Nästan alla drack på fester, så var det bara. Mellan pikarna blev jag uttalat ifrågasatt - varför dricker inte du? - vilket både generade och provocerade mig. Men jag gjorde ingen grej av det, det skulle bara slå tillbaka mot mig själv. För det mesta försökte jag till och med dölja att det jag hade i mitt glas inte innehöll någon alkohol. Jag orkade inte med alla frågor, än mindre ifrågasättanden. Jag ville bara få höra till.
På en klassfest i ettan lärde jag känna Klara. Klara, med sina ljusa lockar, blåglittrande ögon och skarpa tankar. Klara var förutom jag den enda i klassen som var med på fester utan att dricka, och det kändes lite tryggare att kunna ty sig till någon med samma preferenser. Vi hade redan pratat en del i skolan sedan vi hamnat i samma teknologigrupp. Nu, medan våra festande klasskompisar blev alltmer högljudda, hamnade vi för oss själva i ett hörn och blev med ens lite mer förtroliga. Klara berättade om en period då hon haft det svårt på ett sätt som jag kunde relatera till, och det öppnade kanalen åt andra hållet. Jag började berätta, jag också. Om mörkret och anorexin. Om den ledsna och rädda sidan av mig själv som jag annars dolde med omsorg. Resten av kvällen satt vi så, vi två, lite vid sidan av, pratade och lyssnade, gav och tog.
I Klara fann jag en vän. Inte bara en klasskompis, utan en vän. Vi umgicks inte så mycket på fritiden, men länken fanns mellan oss och hölls obruten genom hela gymnasiet. På många sätt var vi lika. Båda var trots andra ambitioner lite tillbakadragna. Vi skrattade åt samma saker. Vi satsade stenhårt på skolan, på att prestera intill perfektion, vilket också gjorde att vi delade den ångest som uppstod i glappet mellan våra prestationer och perfektionen. Vi betraktades som klassens pluggisar, men det var okej för vår del och vi respekterades också just för att vi var "så smarta". Vår klass var på det stora hela en ambitiös och pluggig sådan. Höga betyg var åtråvärda för alla.
Men skolan slet på oss, och det ordentligt. Uppgifter, läxor, prov och redovisningar formligen vällde över oss, och det som tydligt skilde mig från mina klasskompisar - även från Klara - var att jag var helt oförmögen att sortera, prioritera och avgöra hur stor arbetsinsats som var lämplig i olika sammanhang. För mig fanns bara två lägen: att göra och att inte göra. Fick man en läxa så skulle man göra den, hundraprocentigt. Fick man tjugo gällde samma sak. Att strunta i något var aldrig ett alternativ. Och att göra något halvhjärtat, i förbifarten, lite slarvigt, det förstod jag aldrig hur man gjorde. Exakt hur gjorde man när man gjorde någonting slarvigt? Exakt vad ingick och vad ingick inte i det "halva" i begreppet "halvhjärtat"? Jag förstod inte hur man gör när man koncentrerar sig på det viktigaste eller lär sig huvuddragen. Sådana råd kändes mest som ett luddigt hån. För att inte tala om det där som många pratade om: att göra sitt bästa. Om jag bara gjorde mitt bästa kunde jag vara nöjd, fick jag höra. Man kan inte göra mer än sitt bästa. Problemet var att det var precis det jag strävade efter.
Visst förstod jag att jag behövde sänka tempot och mina krav på mig själv - men hur? Andra slet inte lika hårt, det såg jag ju, men hur gjorde de då i stället? Jag tyckte att jag följde instruktionerna till punkt och pricka, och ändå - eller just därför - fick jag problem. Jag höll på att gå sönder.
Mitt slit handlade inte bara om att jag ville vara den duktiga flickan, utan också om min totala oförmåga att få grepp om helhetsperspektiven. Jag kämpade för att förstå sammanhangen, men snöade ofelbart in på detaljerna. Vilka var kuriosa? Vilka var avgörande för sammanhanget? Jag hade ingen aning. I varje enskilt ämne blev jag tvungen att avsätta extra tid åt att försöka foga ihop alla lösa fragment av information till sammanhängande helheter - helheter som till råga på allt ofta skulle analyseras i sin tur. Eftersom jag hade svårt att koncentrera mig i klassrummet, där alla intryck distraherade mig, blev jag dessutom tvungen att börja om med många uppgifter hemma.
För första gången i mitt liv hade jag fått problem med skolan. Allvarliga problem. Det paradoxala var att mina lärare upplevde motsatsen. Skolarbetet gick nämligen väldigt bra: där fick jag ideligen bekräftelser i form av betyg och provresultat. Men jag kunde aldrig, aldrig vila i det. Inför varje ny uppgift, varje prov, varje redovisning, stod jag alltid på ruta ett igen. Lärarna visade vägen till oceaner av kunskap och definierade gränser för godkänd lägstanivå, men ingen satte någonsin ett tak. Ingen talade någonsin om en bortre, övre gräns. Jag skulle ha behövt någon som talade om för mig när jag var färdig, när jag hade gjort något tillräckligt bra, så pass tillräckligt bra att jag inte behövde göra mer.
Det jag minns tydligast från gymnasiet är tröttheten. En abnorm och förtvivlad trötthet, närd av konstant ångest över livet i allmänhet och skolarbetet i synnerhet. Morgnar med ont i magen. Dagar då jag bet ihop i skolan och bröt ihop på kvällen. Tysta tårar på skoltoaletten, där ingen såg. Orka, orka. Jag somnade på alla möjliga och omöjliga ställen. Bussen hem till Sturefors var ett riskmoment - en gång vaknade jag mitt ute i ingenstans, flera mil ut på landet, och fick sedan vänta vid vägrenen intill åkrar och ängar tills bussen gick tillbaka två timmar senare. Också på lektionerna somnade jag, trots att jag upplevde det som höjden av pinsamhet. Det var en paralyserande trötthet som kändes onaturlig men som ändå kanske var ganska naturlig. Kroppen försökte återhämta sig efter långvarig svält och psykisk anspänning. Jag slet med skolarbetet och tog samtidigt pianolektioner, cellolektioner, sjöng i kör och spelade i orkester. Jag kämpade för att hitta rätt socialt. Dessutom gick jag i terapi och var fortfarande underviktig och sjuk, även om det var ett faktum jag helst blundade för. Jag åt nu, men med kraftiga fixeringar och förbud kring maten. Så självklart var jag trött, men jag kunde inte vila, fick inte vila. Allt skulle rasa då. Jag måste fortsätta. Så länge jag ansträngde mig, tänkte jag, hade jag en chans. Slutade jag med det skulle jag bli avslöjad. Då skulle folk se vem jag verkligen var. Och då skulle jag aldrig få tillträde till deras gemenskap.
Mamma såg bekymrat hur tillvaron tärde på mig, hur jag bet ihop och vägrade ge mig själv andrum. Hon försökte hjälpa mig att vidga perspektiven och förstå att mina krav på mig själv var på tok för höga. Du måste ju inte ha MVG i allt. Och jag förstod och höll med men förmådde inte göra annorlunda. Vissa dagar, när hon såg att jag var mer trasig än vanligt, halvt övertalade, halvt tvingade hon mig att stanna hemma från skolan och vila. Det var en enorm, förbjuden lättnad att inte få gå till skolan, att någon annan satte de gränser som jag själv inte kunde upprätta.
Också min kemi- och biologilärare Maria såg bortom mina fina resultat. Hon såg min ångest och försökte hjälpa mig. Klassen satt i grupper och diskuterade genmanipulation på en av Marias lektioner när någon i min grupp oväntat frågade hur jag mådde egentligen - jag såg så trött och ledsen ut, sade hon. Det räckte. Några enstaka tårar, de förbjudna, envisa tårarna, trängde fram, förbi alla fördämningar och ned i mitt anteckningsblock. Upplösta bläckbokstäver; en plump i protokollet. Någon lade en arm om mina axlar, och jag kunde inte längre hålla emot. Dropparna blev till gråt, trött och full av rädsla. Jag reste mig och gick ut ur klassrummet, lutade mig mot den svala tegelväggen i korridoren, försökte samla mig. Andas. Andas. Orka. Orka.
Maria kom efter med lugna ögon och försiktiga frågor. Vad hände, hur var det fatt? Först svarade jag att allt var bra. Måste skärpa mig. Jag hade ingenting att gråta för, tänkte jag. Tydligen var jag inte helt övertygande. Maria stod kvar. Frågan också, som det verkade, så jag berättade med en ton som jag hoppades var odramatisk och överslätande att jag kände mig trött och pressad och att det blivit lite för mycket.
"Ja, men kan du inte dra ned lite på takten då?" undrade Maria, som om det vore den mest självklara sak i världen.
Jag försökte förklara att jag ville men inte kunde, att de höga ambitionerna på något vis verkade vara ett med min person. Maria nickade och föreslog att jag skulle ta det lugnt i alla fall med biologin.
"Du ligger ändå på MVG med råge. Jag vet inte vad som skulle kunna sänka det."
Överenskommet. Biologi var ett av mina favoritämnen, men en lugnare inställning kunde nog inte skada. Allt kändes lite bättre efter samtalet i korridoren. Bara att någon sett mig, bekräftat mig och stått vid min sida när jag blivit så där liten var en tröst. En lärare dessutom. Som jag tyckte om. Men tillförsikten ersattes av nya frågetecken. När det väl kom till kritan förstod jag fortfarande inte hur jag skulle bära mig åt. "Ta det lugnare" - ja, men hur? Vad innebar det? Jag kunde väl inte bara ... strunta i läxorna, än mindre i uppgifter och prov? Vad skulle jag välja bort? Vad skulle jag prioritera? Jag vågade inte fråga Maria eftersom jag tänkte att jag borde veta - det var en del av den där omtalade studietekniken, hade jag förstått. Resultatet blev att jag pluggade på som innan, fastän med något mindre ångest över just biologin och med vetskapen att jag hade Marias stöd.
Redan i ettan övervägde jag att ta en paus från skolan. Kan­ske hade det varit alltför optimistiskt att kasta sig rakt in i gymnasiet efter så lång tids sjukdom? Men jag ville ogärna avbryta när jag väl hade kommit in i klassen och rutinerna. Jag var trots allt på väg. I samråd med mamma och pappa kontaktade jag skolans syo för att höra om jag kunde få gå ett reducerat gymnasieprogram och komplettera det efter trean. Syon bara skakade på huvudet. Visst kunde jag ansöka, men jag hade alldeles för bra betyg för att komma i fråga. Höga betyg var tydligen inte meriterande i alla lägen, tänkte jag lite bittert och kände modet sjunka.
Livet kantrade. Mina trevande sociala försök kom av sig. Min närvaro på fester och andra aktiviteter sjönk i botten. Jag slutade med mina fritidsaktiviteter, en efter en - orkestern, kören, pianolektionerna, cellolektionerna. Just då var jag så trött att jag inte orkade vara ledsen över alla sortier. Inte heller kände jag någon lättnad; luckorna som uppstod var redan fyllda till brädden med skolarbete. Skolarbete och ångest.
Min strävan efter att bli inkluderad slocknade någonstans på vägen. Skolan, som till en början känts så löftesrik, var och förblev en otrygg plats. Jag ville bara vara hemma, fann inte ro någon annanstans än i min egen vrå, och jag längtade alltid dit - i hemlighet, eftersom jag tänkte att det var en barnslig längtan. Med nästan magnetisk kraft drogs jag till det bruna och vita mexitegelhuset som jag kände så väl, där jag kunde andas fritt. Samma kraft repellerade mig från mina vänner, från sociala aktiviteter och allt annat som jag visste hörde tonåren till men som jag aldrig lyckades bli en del av. Jag hade fortfarande vänner, några som ansträngde sig för att få med mig ut, men alla slags relationer kändes mer besvärande och skrämmande än berikande och lustfyllda. Utan att det var min avsikt ökade jag distansen ytterligare, samtidigt som jag längtade så outsägligt ut ur ensamensamensamheten.
Amöboid

När jag tog studenten gjorde jag det med högst betyg på hela skolan. Lärarna applåderade i kapp med rektorn och jag fick stipendium för vidare studier.
"Lova att du satsar på naturvetenskapen", sade min fysik­lärare. "Du har verkligen talang för språk, ta vara på den", sade en annan, medan ytterligare andra lovordade mitt miljö­engagemang, min musikalitet eller mina litteraturanalyser. Alla i tron att de hade upptäckt en gryende begåvning inom just sitt ämnesområde.
Sanningen var inte begåvning. Sanningen var disciplinerat, hårt arbete, framdrivet av ångest och osäkerhet, av min strävan efter acceptans, bekräftelse och tillhörighet. "Den lyckade studenten" kände sig allt annat än lyckad. Bäst i skolämnena, ja, men helt klart en nitlott på det sociala planet. En del drog slutsatsen att jag inte hann umgås för att jag pluggade så mycket. I själva verket använde jag ofta studierna som ett alibi för att undvika det som jag tyckte var så svårt - det spontana, sociala och ostrukturerade livet.
Jag hade blivit en prestationsprinsessa ut i fingerspetsarna, och som sådan gick jag sedan vidare till universitetsstudier och arbetsliv, alltmer plågad av känslan av att inte bara göra fel, tänka fel, känna fel, utan också i grunden vara fel. Någonting i mig skar sig mot resten av verkligheten, placerade mig utanför trots att jag kämpade som ett djur för att bli inkluderad.
Samtidigt tappade jag på allvar greppet om vem jag var. Jag hade funderat så länge och så intensivt på vad andra ville att min egen kärna hade bleknat. Jag hade fokuserat så hårt på mina prestationer att det kändes som om det inte fanns något annat kvar.
Efter gymnasiet, när jag med ens var fri att välja egna vä­gar, forma mitt liv, hade jag ingen aning om vad jag ville. Jag kunde inte ta ställning till någonting utifrån mig själv, bara på andras kommando. Jag hade blivit expert på att argumentera för olika ståndpunkter, men saknade egna. Det var inte det att jag inte vågade ta plats. Eller jo, kanske det också. Men framför allt kunde jag inte, eftersom jag inte längre hittade något "jag" att ta plats med. Jag hade för länge sedan överlåtit tolkningsföreträdet till resten av världen. Andras perspektiv blev automatiskt det riktiga, och utan att ens fundera över mitt eget fogade jag mig.
Jag kan vara vem du vill. Så länge du inte ber mig att vara mig själv.
Jag är ganska säker på att förvirringen kring min identitet och mitt självutplånande mönster bidrog till mina depres­sioner och ätstörningar, både i tonåren och i vuxen ålder. Till slut kände jag mig som en skumgummidocka - färglös och formbar, utan fasta konturer, utan ryggrad, med en existens som följsamt gav efter för andras påtryckningar. "Amöboid" dristade sig en terapeut att kalla mig en gång. Det var lika sorgligt som det var roligt som det var sant. Amöban och jag hade alldeles för mycket gemensamt.
Att konstant anpassa sig är krävande för vem som helst. Om man därtill har en nedsatt förmåga att lista ut vad andra människor tycker och önskar, som vid autism, blir ekvationen egentligen omöjlig. Hur ska man kunna vara till lags om man inte förstår vad andra vill? Hur ska man veta ifall man lyckas smälta in när man inte kan läsa av andras reaktioner? Det blir ett evigt gissande, parerande och oroligt grubblande. Ofta, som för mig, kantat av självutplånande beteende och försök att överkompensera med fina prestationer och hårt arbete.
I vissa sammanhang är en välutvecklad anpassningsförmåga en klar fördel för oss i autismspektrumet. Vi får tillträde till sociala grupperingar som vi annars inte skulle komma i närheten av. Vi kan få förtroenden, både privat och yrkesmässigt, som annars inte skulle ha blivit aktuella. Vi kan smälta in i mängden, vilket ibland är otroligt befriande.
Å andra sidan minskar omgivningens förståelse för våra svårigheter. Våra strategier döljer problem som vi kanske skulle må bra av att få hjälp med eller som andra åtminstone skulle kunna ha överseende med.
Och framför allt: Strategierna förändrar inte vår egen upplevelse av att stå utanför. Hur jag än vrider och vänder mig, hur jag än balanserar och kamouflerar, hur accepterad och bekräftad jag än blir av andra, så känner jag mig fortfarande ensam, fortfarande som ufot från yttre rymden. Det är till och med så att ju mer jag anpassar mig, desto mindre känner jag att jag hör till. Jag ser ut att vara en del av en gemenskap, men är det inte. För jag är inte där. Den Lina som andra möter, hon är inte jag. Hon är en anpassningsprodukt.
Vi kameleonter, eller amöbor, faller alltså på eget grepp. Vi strävar efter att få en plats - genom att uppta så lite utrymme som möjligt. Vi strävar efter att bli accepterade - genom att göra oss mindre synliga. Överlevnadsinstinkter har sin egen logik.

II

Och du kan kämpa ett helt liv
utan att vinna en enda seger
Du vet, de blodigaste krigen
är alltid inbördeskrigen
"Oroshjärta", Tomas Andersson Wij

En autistisk journalist

Journalistik var verkligen inget givet yrkesval för mig. Jag hade funderat på det, mest för att jag tyckte om att skriva, men tänkte att jag nog var alldeles för försiktig och blyg. Jag saknade de vassa armbågar, den framfusighet och det skinn på näsan som jag trodde att man behövde för att klara sig som journalist. Det snabba tempot, hetsen och stressen som jag föreställde mig kändes inte heller särskilt lockande.
Av någon anledning hamnade jag där ändå. Jag minns inte vad det var som fick mig att söka mig dit; jag gissar att det helt enkelt var skrivandet som lockade. Efter gymnasiet kontaktade jag personalredaktören på hemmatidningen Corren, Östgöta Correspondenten, och övertalade henne att ge mig en plats som ungdomspraktikant. Redaktionen tog normalt bara emot praktikanter från journalistutbildningar, men nu gjordes ett undantag. Jag hade vinden i ryggen. Dels hade jag precis debuterat som författare, dels hade jag vunnit första pris i en stor och uppmärksammad uppsatstävling. Mina studentbetyg bekräftade också min beskrivning av mig själv som en ambi­tiös, envis och språkbegåvad person.
Vinden höll i sig. Jag trivdes på redaktionen, fick allt större förtroenden och positiv respons från både läsare och kollegor. Det gick bra, helt enkelt. Efter en dryg månads praktik blev jag erbjuden ett reportervikariat som sedan gick över i ett annat vikariat. På den vägen var det. Tidigt förstod jag att jag hade haft fel, att min bild av yrket inte stämde överens med verkligheten. Med tiden upptäckte jag också att mitt icke-framfusiga sätt verkade vara en tillgång snarare än ett minus. Oavsett ämne var människor mycket mer öppna om jag lät dem prata fritt, om jag frågade utan att påstå, om jag neutralt bad om förtydliganden i stället för att pressa på. Jag tyckte att det var fantastiskt att jag i min yrkesroll hade ett så självklart mandat att fråga vem som helst om vad som helst. Jag inte bara fick, utan till och med förväntades vara nyfiken.
Efter två år kände jag mig så pass säker i mitt yrkesval att jag flyttade till Göteborg för att utbilda mig "på riktigt", den akademiska vägen. Parallellt med studierna fortsatte jag att jobba, först för Corren och ett par studenttidningar, sedan för olika redaktioner på Dagens Nyheter.
Det är ett fantastiskt yrke, det tycker jag fortfarande. På många sätt passar jag som journalist. Jag är en språk- och skrivnörd, jag tycker om att höra andra berätta och jag är född med en noggrannhet och en enträgenhet som ofta är till fördel i mitt jobb. När jag pluggade research och grävande journalistik kallades jag för "illern i arkiven". Bortsett från att jag i hastighet låg närmare en snigel var det en ganska passande beskrivning. Jag fortsatte gräva och följa byråkratins invecklade banor även sedan majoriteten av mina klasskompisar tröttnat. Till exempel satt jag i flera timmar i ett egentligen orimligt antal telefonsamtal enbart för att få reda på Paolo Robertos ATP-poäng. Paolo, som då kandiderade till riksdagen, blev mitt val när jag fick i uppgift att ta reda på så mycket som möjligt om en politiker via register och arkiv. Den svenska offentlighetsprincipen hade gett mig svindel när jag förstod dess omfattning. Nu överklagade jag beslut och sekretesshänvisningar som jag visste var felaktiga och prövade säkert många myndighetspersoners tålamod med mitt eget. Jag var inte ett dugg intresserad av Paolo Robertos ATP-poäng, bara av att ta reda på om jag skulle lyckas få ut uppgiften. Jag visste att jag hade rätten på min sida, och då kunde jag inte ge mig. Det gav resultat. Jag fick poängen - och mitt iller-epitet.
Men jag kan inte påstå att det är enkelt att vara journalist, särskilt inte reporter, med en funktionsvariant som min. Det finns delar av jobbet som inte alls passar mig. Att ta kontakt med främmande människor, söka mig ut i obekanta miljöer, åka hem till folk jag inte känner, köra bil i trakter där jag aldrig varit, ringa samtal utan att veta hos vem jag kommer att landa, det mår jag inte särskilt väl av. Som reporter tar jag mig dessutom an uppdrag som från början kan vara mycket vagt formulerade. Det är inte givet hur jag ska angripa dem och det går inte alltid att avgöra ens om det kommer att resultera i en artikel. Många finner en charm och en frihet i oförutsägbarheten, jag blir bara stressad och ängslig. Den sortens stress och motstånd märkte jag redan min första dag som praktikant, men jag försökte sätta mig över det, i tron att det skulle gå lättare med tiden. Det var väl inte så konstigt om det kändes nervöst och svårt i början?
Det blev inte lättare. Inte någonsin, faktiskt. Visst fick jag in rutiner och utvecklades som journalist, men känslan förblev densamma. Efter flera år kände jag fortfarande obehag inför att lyfta telefonluren och ringa. Ofta undrade jag varför jag alltid längtade tillbaka till redaktionen för att få vara i fred och skriva, när andra reportrar längtade ut på fältet för att träffa människor eller utforska samtida fenomen. Var det något de bara sade? Var det så man skulle säga? Eller kände de verkligen så?
Det finns även andra aspekter som kan ställa till det för en autistisk journalist. Jag är till exempel alldeles för godtrogen för att tänka journalistkritiskt och på allvar ifrågasätta människors påståenden. Jag har fortfarande, precis som i skolan, svårt att avgöra när jag är färdig med saker och ting: jag överarbetar uppgifter, ibland rent tvångsmässigt. Utan deadlines hade jag inte fått ur mig många artiklar. Att sammanfatta och summera, en ganska fundamental grej i journalistiken, är ju inte heller min starka sida. Redan vid inträdesproven till journalistutbildningen avslöjade jag mig. Vi fick lyssna till ett radioprogram om Watergateskandalen som vi sedan, under tidspress, skulle skriva ett referat av. Trots att jag då hade ett par års vana av att jobba som journalist tappade jag fullständigt bort mig. En massa detaljer slogs om min uppmärksamhet. Någon röd tråd hittade jag inte, hur jag än famlade. Till slut blev jag så stressad att jag inte mindes någonting alls. Efter det delprovet övervägde jag att ge upp och lämna universitetet, trots att flera steg återstod. Jag var körd, trodde jag. Men envisheten fick mig att stanna. Och in kom jag. Övriga tester vägde upp det där eländiga referatet så till den grad att jag kom in med näst bäst totalpoäng av alla sökande. Den autistiska ojämnheten i ett eget litet journalistnötskal.
Även om jag själv hela tiden tvivlade, såg min karriär länge spikrak ut i mångas ögon, framför allt sedan jag börjat jobba för Dagens Nyheter. Även där började det med praktik som sedan banade väg för vikariat på olika redaktioner. Allra bäst trivdes jag på Insidan. Där hade jag gott om tid att gå på djupet, skriva längre texter om sådant som på riktigt verkade beröra människor och som också berörde mig - existentiella frågor, psykologi, filosofi, litteratur, livsstil. Insidan var en relativt liten redaktion med sympatiska medarbetare, ett öppet samtals­klimat och god framförhållning, utan nyhetsredaktionernas krav på snabbhet, snärtighet och slagkraft. Vi skapade vår egen slagkraft, tycker jag. Vi avsatte tid och engagemang även för varandras uppdrag och texter, vi diskuterade och debatterade på ett sätt som gynnade både texterna, redaktionens utveckling och våra individuella insatser. Kontakten med läsarna gav arbetet ytterligare djup. Jag fick mejl och telefonsamtal från människor som berättade om hur något jag skrivit hade förändrat deras liv, gett dem nya insikter, fått dem att våga ta steg som de hade tvekat inför men längtat efter. Det var hisnande.
Att jag tackade ja till att jobba på den nya gratistidningen i Linköping och därmed släppte taget om Dagens Nyheter berodde främst på att jag erbjöds en fast anställning. Jag värde­satte den tryggheten, inte minst med tanke på hur åtråvärda och sällsynta sådana tjänster var i min bransch. Den is i magen som vissa vikariekollegor verkade ha saknade jag helt. Att vara vikarie innebar att vara ständigt stressad, ständigt ängslig, ständigt på tå. Jag visste att jag inte skulle fixa det i längden. Dessutom lät det kul att vara med och starta någonting nytt.
Så ja, jag förstår att somliga tippade på en spikrak karriär. De första åren var framgångsrika. Men priset var högt, extremt högt. Jobbet slukade all min tid och energi. Jag orkade inte med något annat, i synnerhet inte träffa vänner eller vara ute bland folk. Då och då kraschade jag, överväldigad av trötthet, tvivel och rädsla. Jag kunde sitta hemma och gråta utan att veta varför, eller ligga på sängen och stirra in i väggen. Ambitiös och engagerad på utsidan, liten och ensam inuti. Den delen var det ingen som såg.
Några skymtade den nog. Jag minns en fredag när jag hade klarat av ännu en arbetsvecka på DN och skulle vara ledig hela helgen. När jag kom hem till mitt andrahandskyffe på kvällen kröp jag ned i bäddsoffan och bara grät, den värsta gråten av alla, den utan tårar. Kanske ringde jag mamma, eller så ringde hon mig. Dagen därpå körde hon de tjugo milen från Linköping för att vara hos mig resten av helgen. Jag minns inte vad vi pratade om, om vi nu pratade så mycket alls, men jag minns att hon satt hos mig, att jag fick ligga med huvudet i hennes knä och att det lindrade och lugnade. Med sig hade hon en stor burk hemlagad fisksoppa och en bok: Diagnos: duktig - handbok för överambitiösa tjejer och alla andra som borde bry sig. Jag läste och strök under och grät och ville vara duktig på att vara bra utan att vara duktig.

En människa på låtsas

En vinterdag i början av år 2005 tar jag slut. Jag är på jobbet och ska just åka i väg och fotografera en fotbollsmatch när någonting inom mig går i baklås. Det går inte. Jag kan inte. Inte ens prata sammanhängande verkar jag klara av; orden i meningarna byter plats med varandra precis innan jag släpper dem som en obegriplig rappakalja ur munnen. Jag förstår inte själv vad jag säger. Allt jag känner är en förlamande trötthet, inkilad mellan varje andetag, och en pulserande ångest, huggande i varje hjärtslag. Att åka till en obekant plats och ta kontakt med främmande människor, en uppgift som i mitt jobb egentligen är ganska basal, är nu bortom min förmåga. Jag blir stående på redaktionen med jackan på och kameraväskan hängande över axeln.
Min kollega Erik granskar mig bekymrat, säger åt mig att åka hem och vila. Han tar över mina uppgifter resten av passet, lovar han. Kanske ser han rädslan i mina ögon. Kanske delar han den. Kanske tror han som jag att det bara handlar om trötthet, att jag är utmattad efter en lång period av intensivt arbete. Vi har varit med och startat en ny tidning, båda med ambitioner som inte helt matchar möjligheterna när en bemanning på åtta journalister ska täcka ett helt län. Nu, efter några månader, tar slitet ut sin rätt. Klart att jag är trött. Vi är alla trötta.
De senaste månaderna har jag gjort det jag ska: jag har skött mina åtaganden, försökt uppfylla andras förväntningar, men jag har gjort det med allt större olust, utan egen vilja, utan engagemang och utan en aning om hur jag skulle kunna göra annorlunda. Luften omkring mig känns som gelé - ett tungt och trögt motstånd, visserligen skyddande och stötdämpande, men samtidigt hämmande och bromsande. Inget syre.
Någonstans anar jag att det här tröga, trötta, ledsna handlar mycket mer om livet än om jobbet. Det är länge sedan jag mådde bra. Och jag har länge anat att det här skulle hända. Att jag en dag skulle ta slut. Att min envishet inte skulle bära mig hela vägen. Att jag skulle ställas naken och svarslös i det ensamma ingenmansland som är mitt verkliga hem.
I nästan tjugofem år, ett helt liv, har jag försökt passa in i och förstå den här världen. Jag har kämpat för att hitta rätt i en verklighet som jag av någon anledning aldrig tycks bli en del av. Grubblat tyst över det som jag inte förstått och täckt upp med prestationer, idel prestationer. Försökt vara en vanlig människa. Försökt bli.
Ändå når jag aldrig fram. Hur jag än gör känner jag mig fel. Full av skam över att vara den jag är, urgröpt av upplevda misslyckanden som jag ständigt måste skyla. Det känns som om jag inte längre har någon kärna. Allt som finns kvar är spegelbilder och synvillor, illusioner och kamouflage.
Jag har blivit en människa på låtsas som finns på riktigt.
"Värna ditt djup", sade en kollega på mitt förra jobb på Dagens Nyheter. "Värna ditt djup - men se till att allvaret inte tar över. Allt måste inte vara så jävla bra hela tiden. Ta saker med en klackspark ibland, var lite lättsam, annars orkar du inte. Du har ju humor, använd dig av den. Allvaret blir du ändå aldrig av med, det följer dig, jag ser det."
Och jag hörde och förstod, fast jag förstod inte hur han förstod, och sedan gick jag långsamt vilse tills jag för sent upptäckte att jag stod fjättrad vid just det där allvaret. Det här allvaret.
Erik avbryter mina tankar, upprepar sin uppmaning.
"Åk hem", säger han, mer bestämt nu. "Det är okej, jag lovar."
Jag sjunker ned på en stol, fortfarande med jackan på, och försöker samla mig. Tankarna fladdrar fragmentariska och otyglade och jag undrar om det är nu jag kommer att gå sönder eller om jag kanske redan har gjort det.
Det märkliga är att jag inte tycker mig ha något att må dåligt över. Jag har det bra. På riktigt har jag det bra. Det här som krafsar på insidan, det som gnager sönder mig inifrån, det går inte att fånga eller förklara. Det har inget namn. Inga konturer.
Och är det inte underligt hur man kan vara så uppfylld av smärta och på samma gång så ekande tom? Jag orkar inget, vill inget, har ingen riktning, inga mål, inga drömmar, inte ens i mina hemligaste skrymslen. Det finns inget kvar. De små korn av lust och vilja som jag brukar kunna vaska fram även när livet känns tungt hittar jag inte längre.
Som under den gångna helgen, när Elin och Maria, vänner från journalistutbildningen, var på besök hos mig i Linköping. Vi hade planerat några lugna och mysiga dygn tillsammans och en konsert med Anna Ternheim på lördagskvällen. Jag visste att jag borde tycka - eller att jag i ett annat tillstånd skulle ha tyckt - att det var roligt och upplyftande. I stället blev jag besvärad, stressad och ledsen. Jag ville bara vara i fred. Och sedan, när jag märkte det, blev jag ännu mer ledsen - och skuldtyngd för att jag inte klarade av att möta mina vänner med glädje, eller i alla fall någon sorts närvaro.
När Anna Ternheim sjöng sin "To be gone" stod jag vid sidan av den lilla scenen och kände hur ögonen svämmade över och hur något viktigt och oersättligt rann ur dem, rann ur mig.
I just happen to feel so alone
for today, for all days to come
I just wanna be, wanna be gone
I just wanna be, wanna be gone
Det är precis det som gör så ont. Den eviga ensamheten. Jag är älskad, det vet jag, och jag har människor omkring mig som vill mig väl. Och ändå. Ändå detta främlingskap, denna orubbliga övertygelse om att jag inte hör till. Jag är för alltid fast i mig själv. Inkluderad fastän utanför. Hur orkar man leva vidare med en sådan visshet?
Let me cross a very fine line
for today, for a lifetime,
for today, for a lifetime
Leave the body, leave the mind
Jag följer Eriks råd och åker hem. Hem till en mörk lägenhet. Jag tycker mig höra hur det ekar mellan väggarna. Mina hjärtslag. Mina andetag. Ensamensamensamheten.
Några dagar senare får jag en tid på vårdcentralen, där läkaren sjukskriver mig, ordinerar antidepressiv medicin, vila och terapi. Depression. Depression. Det känns bra att ha ett namn på det som gör ont. Det känns bra att få hjälp. Läkaren har lovat att jag ska bli frisk igen:
"Det blir bra. Det kan ta tid, men det blir bra."
Han har ingen aning. Jag har ingen aning. Det här är bara början.

Återvändsgränd

På natten är staden en annan. Svala mörkerslöjor sveper kring min kropp när jag vandrar längs sovande hus och tysta trädgårdar. Jorden och träden doftar starkare, mer anspråksfullt. Dagens buller har dämpats, rörelserna stillnat, vinden mojnat. De ödsliga gatorna med sina cirklar av gult lyktljus får allting att kännas overkligt, på ett betryggande sätt: Det här kanske inte är på riktigt trots allt. Natten är en vän, ett undantagstillstånd som jag kan acceptera. Om jag bara går tillräckligt länge, tillräckligt långt, då kommer mörkret att försvinna. Då kommer till slut en gryning, en ny dag, full av frihet, orörd av misslyckanden. Löftet om gryningen är en bättre tröst än ingen.
Det håller på att bli vår. Skir grönska smyger ut i lövverken och jag töms på färg. Snö blir smältvatten och jag sjunker. Djupare, utan att kunna hålla emot, i en sugande strömvirvel, ned i det bottenlösa. Jag har varit hemma från jobbet i en dryg månad. Ingenting verkar hjälpa, varken sjukskrivningen, medicinerna eller mötena med min kloka läkare som gör allt han kan - troligtvis mer än vad rutinerna kräver. Inte heller samtalsterapin som jag har inlett hos vårdcentralens kurator känns särskilt lovande. Hon är bra. Hon stöttar mig, hjälper mig att identifiera vanskliga tankefällor och blottlägger min överkritiska syn på mig själv, men jag kommer inte åt den, den är så djupt rotad och på något sätt så obestridligt självklar. Jag är fel. Jag bara vet det. Har alltid vetat.
Olusten, oron och ångesten dominerar alla vakna timmar, hindrar mig från den vila som jag skulle behöva och driver mig i stället till ständig rörelse, ut på långa promenader, även på nätterna. När skymningen kommer sätter jag på mig mina blåvita sneakers och går ut, ned till Stångåns blanka vatten. Jag ser stadens kantiga silhuetter mot kvällshimlen, hur de först blir skarpare just innan det blir mörkt, sedan suddiga och dunkla med nattens ankomst. Asfalten under mina mjuka skosulor bär mig oavsett allt. En underlig trygghet, men en trygghet. Jag brukade vara rädd för att gå ut ensam så här dags. Nu är jag mer rädd för att vara ensam hemma. Hotet om eventuella faror ute i mörkret är en viskning i jämförelse med ekot i min lägenhet.
Jag isolerar mig alltmer, gör mig otillgänglig, har slutat svara i telefon, slingrar mig om någon föreslår att vi ska ses. Jobbet saknar jag inte alls. Människor söker kontakt, vill veta hur jag mår, vill träffa mig, stötta mig, gå vid min sida, men jag vill inte utsätta dem för det, utsätta dem för mig. Särskilt inte i det här skicket. Jag har ingenting att ge. Jag har ingenting att säga. Jag har ju tagit slut.
Det är en förtvivlad och ensam och kolsvart tillvaro. Jag är övertygad om att jag förtjänar den. Jag hatar mig själv, för allt jag är och allt jag inte är, och jag hatar mig för att jag hatar mig.
I mina svåraste stunder händer det att jag gör mig illa, avsiktligt men inte frivilligt. För det är så det känns. Jag vill inte skada mig, men jag måste. Oron, ångesten och självföraktet måste få ett utlopp. Jag river, gnuggar, dunkar, bränner, skrapar, skär. Det är inget nytt fenomen. Jag har skadat mig tidigare i livet vid enstaka tillfällen när jag har känt mig trängd. Inte ofta, inte allvarligt, men alltid med samma närapå fysiska drivkraft. Nu stiger det inre trycket och självskadefrekvensen likaså. Genom den yttre smärtan kan jag ibland avleda den inre. Och fastän jag vet att det är fel känns det bra att straffa mig, betala av på den skuld som jag tror är min. För att jag inte kan bättre. För att jag är jag. Det är så mycket lättare att förstå ett sår som gör ont än en själ som gör det. Ändå vet jag. Det är inte så enkelt. Det här är ingen lösning: det är en återvändsgränd.
Ibland är det inte ens meningen. Det börjar mer som en rörelse, avsedd att lugna, som i förlängningen råkar göra skada. Jag gnider händerna mot min hud så länge och så hårt att den går sönder i brännskadeliknande sår, precis som när jag var mindre. Jag lutar pannan mot husväggen för att ta några djupa andetag och kommer först efter en stund på mig själv med att ömsom dunka, ömsom skrapa huvudet mot den skrovliga stenytan. En ångestladdad kväll råkar jag ha sönder ett glas när jag diskar, och utan att reflektera, utan att hinna fatta några som helst beslut, står jag plötsligt med den vassaste skärvan i min hårt knutna hand och med blödande skärsår på händer och armar. Det är som om det bara sker, som om den självdestruktiva kraften vore ett eget väsen. Smärtan blir mitt kvitto: Du får sänka axlarna nu, du har tagit ditt straff för ett tag, nu kan du blunda, andas, finnas en stund.
Skadorna döljer jag med omsorg, eller bortförklarar om de inte går att dölja. Jag skäms alltid efteråt. Det känns så otroligt omoget. Ingen får veta vad jag sysslar med, och då menar jag ingen. Jag är rädd att andra ska dra förhastade slutsatser om de ser spåren på min kropp. Hon är bara ute efter uppmärksamhet. Ingen skulle förstå, en del skulle kanske tro sig förstå, men ingen skulle kunna göra en rimlig tolkning, eftersom det inte finns något rimligt i det jag gör. Ingen slutsats skulle vara den rätta.
På vårdcentralen upptäcker man att jag bär på en infektion som spåras till en skada som inte vill läka. Jag blir tvungen att visa och får till en nickning när läkaren frågar om jag har gjort det själv. Han är varlig, värderar inte, dömer inte, men frågar, angelägen om att få veta mer. Jag uppfattar en omtanke som får mig att vilja svara. Men jag kan inte. Skammen låser mina käkar, får dem att sluta sig runt orden som jag inte har.
"Ser nästan ut som en tredje gradens brännskada", skriver läkaren i min journal. Han ordinerar antibiotika och täta kontroller och skickar mig vidare till en undersköterska som ska göra rent och lägga om. Hon frågar neutralt hur skadan har uppkommit. Det är en naturlig och befogad fråga, ändå blir jag ställd.
"Jag måste ju veta vad som har hänt, så att jag kan lägga om det på rätt sätt", insisterar hon.
Skammen igen. Jag får inte fram ett ord, och i tystnaden tänker jag att min tvekan avslöjar mig. Det är klart att hon fattar nu. Hon verkar vara erfaren. Det här kan inte vara den första självskadan hon stöter på.
Plötsligt stannar hon upp i sina rörelser, upphör att plocka bland sterila verktyg och förband. Hennes ögon spärras upp en aning när hon drar efter andan och söker min hand, min blick, mina svar. Mitt förtroende.
"Är det någon som har gjort det här mot dig avsiktligt?" säger hon med låg röst. "Du måste berätta i så fall. Det är allvarligt, förstår du. Man får inte göra så."
Jag viker undan med blicken. Nej, jag vet, man får inte göra så. Men jag gjorde så. Jag gjorde så mot mig själv. Och snälla, döm mig inte, för jag är redan dömd och jag är redan straffad.
Det går en månad, det går två. Jag fortsätter nedåt - jag, som trodde att jag hade nått botten. Jag som har det så bra. En enda tanke lyser klar: Jag orkar inte mer.
Mina fötter för mig allt oftare till Tinnerbäcksravinen om nätterna. Där blir jag stående vid det rödbruna broräcket och ser på när det vilda vattnet kastar sig ut, nedför branten. Hårda stenar och meter av fritt fall - sedan lugn. Ett mjukt, stilla lugn, utan slitande strömvirvlar, utan brus, utan vassa kanter. Det är hisnande högt, men är det tillräckligt högt? Jag vågar inte stanna vid kanten mer än korta stunder, av rädsla för att bli sedd och misstänkt, genomskådad och avslöjad av eventuella förbipasserande. Kanske är jag rädd också för att jag ska följa min tanke, följa det vilda vattnets väg till det mjuka, stilla lugnet. Det skulle vara fullt möjligt. Jag känner fallet i min kropp. Jag faller redan fritt.
När min läkare på vårdcentralen förstår att jag överväger att ta mitt liv skickar han mig akut till psykiatriska kliniken på sjukhuset. Det känns överdrivet. Så farligt är det väl ändå inte? Jag har svårt att ta mitt allvar på allvar. Men läkarna på sjukhuset vill att jag ska stanna, åtminstone över natten. För säkerhets skull.
För säkerhets skull. Det känns som om jag är någon annan när dörren slår igen och låses bakom mig. En psykiatrisk slutenvårdsavdelning. Efter flera timmar på psykakuten har aprildagen blivit natt och korridoren framför mig ligger tom och tyst. Det dämpade ljuset reflekteras i ett bonat, grått plastgolv. Det luktar kaffe och lite cigarettrök. Inga patienter syns till. Jag vet inte alls vad jag ska vänta mig.
De två nattskötarna tar hand om mina skor och mitt skärp och visar mig till en säng som står bäddad i ett rum där ytterligare två patienter ligger och sover. Försiktigt, för att inte väcka dem, kryper jag ned mellan stela lakan. Jag fryser. Hela situationen är underligt overklig. Är det här på riktigt? Behöver jag verkligen vara här? Är jag så farlig för mig själv som de säger? Är jag så... sjuk?
Så tänker jag på vad läkaren på psykakuten sade: att det var bra att jag sökte hjälp och att jag överlät ansvaret och besluten åt henne. Att det var bra att jag gick med på att bli inlagd. Och mitt i alla motstridiga känslor av skam och skuld, tvivel och oro upptäcker jag också ett stråk av lättnad, och jag inser med ens hur trött jag är. Den senaste tiden har jag ägnat varje vaken timme åt att hantera alla destruktiva krafter inom mig. Jag har genomlevt ett krig, ett krig som fortfarande pågår. Arsenalen är tömd, rustningen demolerad och energidepåerna tömda. Det är faktiskt sant. Jag orkar inte mer.
När sömnen sveper in, hjälpt av ett litet piller, gör jag därför inget motstånd. Jag sluter ögonen, ovetande om morgondagen. Ovetande om att jag ska tillbringa flera år av mitt liv inlåst i detta hus. Och fullständigt ovetande om vad de åren ska göra med mig.

En vansklig fas

Något tunn, blek, ung kvinna. Sitter stilla med mycket sparsam mimik. Talar långsamt med entonig stämma. Grundstämningen är sänkt. Nedsatt självkänsla, präglad av värdelöshet och eget skuldupplevande, hopplöshet och i viss mån resonemang om att ha försatt sig själv i denna situation, ser döden som en utväg, men är ambivalent i dödsönskan, tillstår planer som hon inte får röja.
Journalanteckning, psykiatriska kliniken
Flimrande lysrör och en nasal röst väcker mig ur en orolig slummer.
"God morgon Lina, jag heter Sonja och ska ta lite prover på dig."
Hon står vid min säng, redo med provtagningsutrustning, och det tar en stund för mig att minnas var jag är. Sjukhus. Psykiatriska kliniken. Avdelning 38. Just det.
Sonja fyller flera rör med mitt blod. Rutin, förklarar hon. Jag undrar om det kommer att synas i deras analyser, att hon som var jag är borta. Att allt som finns kvar är smutsigt och förorenat. Kontaminerat. Men sådant kanske man inte ser i vanliga standardprover. Och Sonja verkar inte misstänka något.
Jag får frukost och morgonmedicin i matsalen tillsammans med de andra patienterna. Försiktigt iakttar jag mitt sällskap, ett dussintal personer i olika åldrar. De flesta verkar sansade och normala - vad nu normal är, tänker jag. Även om få av oss är i balans, det förstår jag ju, är stämningen lugnare än vad jag hade förväntat mig. Bara en medelålders kvinna med yvigt hår och lika yviga rörelser är tydligt avvikande. Hon pratar med alla, fort och en aning osammanhängande och växlar mellan tre olika förnamn av vilka jag inte vet om något är hennes riktiga. När hon börjar klä av sig för att dansa naken sätter en skötare stopp genom att leda hennes uppmärksamhet tillbaka till frukosten.
Avdelningen är omsorgsfullt rensad från sådant som desperata själar kan göra sig själva eller andra illa med. Den första säkerhetslösningen jag lägger märke till är den lilla veven vid varje fönster. Med den ska man reglera persiennerna som hänger mellan de enligt uppgift okrossbara fönsterglasen. Snören är nämligen bannlysta här, de är en säkerhetsrisk, de kan inte hänga fritt hur som helst. Vi får inte ha skor eller kläder med remmar, inga bälten, vassa föremål och naturligtvis inga tändare. Telefonhytten med alla sladdar hålls låst när den inte används. Vi äter på plasttallrikar, dricker ur plastmuggar och blir visiterade vid behov. Speglarna är av plåt. En del buktar lite lätt på ett sätt som för tankarna till Lustiga Husets skrattspeglar. Fast skratten uteblir oftast här.
Besökare verkar förfasas över den kala miljön, de låsta dörrarna och de strikta rutinerna: Hur skulle någon kunna må bättre här? Själv känner jag mig tacksam. Visst finns det kryphål, visst kan man med lite uppfinningsrikedom hitta på både det ena och det andra - vilket bevisas då och då av olika patienter - men i en miljö så sanerad från möjligheter hittar jag glimtvis ett slags lugn. Min frihetsgrad är till en början begränsad till ett "I", vilket innebär att jag måste stanna inne på avdelningen. Jag får inte gå ut, inte gå hem, inte ens med sällskap. De litar inte på mig och egendomligt nog känns det tryggt.
"En vansklig fas", konstaterar den första läkaren som jag träffar inne på avdelningen.
Han sitter lätt framåtlutad i en grön soffa mitt emot mig i samtalsrummet. Isblå ögon, armbågarna mot knäna, fingertopparna pressade mot varandra. Mellan oss ett enkelt träbord och en oändlighet av obesvarade frågor.
Jo, förklarar han, när apatin släpper och hopplöshetens handlingskraft tar över, då blir depressionen farlig.
Jag nickar stumt trots att jag inte är säker på vad han menar. Antagligen försöker han säga att jag var mindre farlig för mig själv så länge depressionen gjorde mig håglös och att jag är en större fara för mig själv nu, när jag har blivit mer inriktad på att agera, åtgärda, ordna upp min situation - underförstått: ta mitt liv.
Det låter logiskt och så där enkelt kliniskt som det gärna gör när läkarna talar. De pratar om sjukdom, medicinering och en väg tillbaka. Jag tänker tyst att det nog ändå inte handlar om en sjukdom, en depression, utan om något mer diffust som jag själv är ansvarig för och skyldig till. Jag tycker inte att jag har rätt att skylla på sjukdom när det nog bara är jag som inte håller måttet. Jag vågar inte lita på det som alla försöker övertyga mig om: att jag är sjuk och att det inte är mitt fel.
När läkaren tystnar - frågade han mig något? - vet jag inte riktigt vad jag ska säga. Om jag vill vara duktig skulle jag kunna säga att jag tror att jag är lite lugnare nu, att det stundvis känns mindre mörkt, att jag är redo att gå hem. Kanske är det sant. Jag skulle annars kunna säga att jag inte orkar mer, att jag inte vet vart den Lina som ville leva har tagit vägen, att jag lutar mer och mer åt att välja döden trots att jag vet att det vore fel. Det skulle vara lika sant.
Han verkar se min tvekan, börjar om. En fråga i taget, små, försiktiga steg. Han har gjort det här förut. Han vet hur han ska gå till väga för att få veta det han behöver, han har en plan, en struktur, och efter en stund har han fått mig att berätta det som går att berätta. Inte det som gör mest ont, det är för svårformulerat, men allt som jag kan sätta ord på just nu. Han frågar mycket om mina tankar kring döden. Jag berättar om mina planer. Om avsikten att få min död att se ut som en olycka för att göra smärtan mindre för mina anhöriga. Om den motstridiga viljan att ändå få lämna ett avsked, ett förlåt, ett tack efter mig. Om hur nära jag var häromkvällen, vid ravinen. Hur nära jag var att följa vattnets väg till det stilla, klara lugnet.
Läkaren i den gröna soffan vill att jag stannar på sjukhuset ett tag. Han föreslår en andra antidepressiv medicin, som ett komplement till den jag fick på vårdcentralen för snart två månader sedan. Mot min vilja blir jag lättad. Han tycks tro att de kan hjälpa mig. Och han verkar så övertygad.
Dagarna på avdelningen blir långa, särskilt för oss som inte får gå ut. Ibland känns de som rena transportsträckor, från morgon till kväll, från väckning och frukost till lunch till fika till kvällsmat till kvällsfika till utdelning av nattmedicin. Arbetsterapin är bortrationaliserad och samtalsterapi ingår inte i slutenvården. I dagrummet finns en tv, pussel, tidningar och några spel, men jag är för orolig för att kunna koncentrera mig. En skötare som ser mitt rastlösa vandrande i korridoren tar med mig till ett förråd med överblivet pysselmaterial från forna tiders arbetsterapi. Vi väljer ut ett korsstygnsbroderi som jag får ägna mig åt under uppsikt, i dagrummet. Jag märker att korsstygnen gör vissa timmar mer uthärdliga, vissa tankar mindre påträngande. Tvivlen vilar, om så bara för någon minut åt gången. Trådarna trasslar och bildar knutar på broderiets baksida, medan motivet tar form på framsidan: en knallgrön groda med seriefigursstirriga ögon och en stor, röd, skrattande mun. En galen groda med trasslig baksida som bevisligen har hamnat helt rätt, tänker jag tyst, och kan inte låta bli att känna sympati för den lilla krabaten.
Mamma och pappa hälsar på så ofta jag tillåter. Jag är kluven till deras besök. Fastän jag längtar efter dem och vet att de är beredda att göra allt som står i deras makt kan jag inte riktigt möta dem. Jag har hållit dem på avstånd sedan jag blev sjukskriven. Jag måste skona dem, kan inte låta dem se hur svart jag har blivit på insidan, står inte ut med att låta mitt mörker bli deras. Så jag väljer mina ord med omsorg. Jag säger sanningen men lindar in, utelämnar, slätar över. Försöker inge ett hopp jag själv inte äger.
Mamma har alltid kunnat relatera till min inre oro eftersom hon känner igen den. Det bor en ängslig själ även i henne. Det var mamma som letade efter mig när jag försvann in i mitt tonårsmörker. Kanske letar hon efter mig även nu. Pappa säger sig aldrig ha känt ångest. Rädsla och oro, ja, men inte den där irrationella ångesten som resten av familjen tycks ha präglad i generna. Nu verkar han bekymrad.
Båda inser allvaret, det tror jag nog - en dotter hamnar inte på ett sådant här ställe utan anledning. Men jag klarar inte av att kasta det rakt i ansiktet på dem. Jag klarar inte av att säga till dem som har gett mig livet att jag inte längre orkar leva det.

Nyanser i det svarta

Jag blir kvar på sjukhuset i en månad. När jag själv tvivlar försöker jag låta andra tro och hoppas åt mig. Andra säger att jag ska bli frisk. Andra ser en depression som kan läka, som ska läka. De ser vägar ut, vägar som inte innebär döden.
Dygnet runt har jag människor omkring mig som är beredda att lyssna. Och det finns änglar i de här korridorerna, både personal och patienter. Ändå känner jag mig ensam, så outsägligt ensam. Jag vill men klarar inte av att släppa in någon, än mindre bryta mig ut ur mitt skal. Hur ska jag be om hjälp utan att få det att låta som ett hot, en anklagelse, en naiv föreställning om att någon annan kan rädda mig? Det finns ingenting att be om.
Efter tio dagar på avdelning 38 flyttas jag till klinikens andra avdelning, 37. Av utrymmesskäl, förklarar personalen. Jag förstår inte hur jag kan ta mer plats på en avdelning än på en annan. Jag känner mig överkörd och liten och rädd. När jag äntligen börjat få grepp om rutiner, lokaler, personal och medpatienter ska jag plötsligt, utan förvarning, packa mina saker och lämna allt för att flyttas till ett annat hus, med främmande personal, främmande medpatienter och andra rutiner. "Det är ju samma klinik, samma typ av vård." Som om jag kunde ta med mig förtroendet i väskan och utan omsvep applicera det på människor som jag aldrig tidigare har träffat och som inte har en aning om vem jag är eller hur jag fungerar. Jag förstår att jag överreagerar i personalens ögon. Det är bara en liten flytt, kanske sker sådana var och varannan dag, fastän jag inte har märkt det. Jag förstår att de inte förstår och försöker samla mig, men paniken inför allt det nya får mig att bryta ihop fullständigt. Jag vädjar, ber att få åka hem i stället för att placeras på den nya avdelningen, men förgäves. Jag behöver slutenvård och kan bara få den på den andra avdelningen, punkt.
Avdelning 37 har på grund av renovering tillfälligt inhysts i en före detta förskola vid sjukhusets helikopterplatta. Det kryper myror på golven, precis som på mitt dagis när jag var liten, och den väggfasta inredningen sitter så lågt att jag känner mig som en jätte i ett lilleputtland. Min säng står i lekhallen som jag delar med två äldre kvinnor - en manisk, Anette, och en som själv presenterar sig som "Viola, inkontinent". Om nätterna är det ungefär lika lugnt här som om lekhallen fortfarande vore full av dagisbarn. Anette far ideligen upp ur sängen, tänder alla lysrör i taket, vankar rastlöst runt, går i väg och röker, kommer tillbaka, tänder på nytt i taket om någon (jag) hunnit släcka, lägger sig på sängen och vänder sig några varv innan hon far upp igen och börjar om. Viola ligger stilla i sin säng, men skriker desperat och högljutt på hjälp flera gånger varje natt. Hjälp som, när den väl kommer, visar sig inte behövas.
Fördelen med dagiset är gården och friheten - här är dörrarna inte låsta. Jag söker mig till träbänken vid sandlådorna. Det blir mitt ställe där jag vanligtvis får vara i fred. Att prata är så svårt. Jag vet inte vad jag ska säga. Jag vet inte vad jag behöver. Och jag orkar inte. Jag orkar inte göra mig hörd, orkar inte samla tankarna och känslorna och paketera dem i leveransklara ord och meningar. Det skulle ändå inte gå, och det skulle ändå inte göra någon skillnad. Så jag gör som jag brukar. Jag drar mig undan. Jag sitter på min bänk, överlever, genomlever och tänker att det nog är lika bra att jag gör mig osynlig. Kanske får jag komma hem då.
I slutet av maj blir jag utskriven. Avdelningsläkaren och jag är förbluffande eniga om att det är dags.
"Mer redo än så här blir jag inte", säger jag snusförnuftigt.
När jag väl kommit hem till lägenheten måste jag påminna mig om att jag menade det. Det känns vingligt och otryggt och jag kan inte påstå att jag mår bättre nu än för en månad sedan. Å andra sidan, tänker jag, kan slutenvården inte ge mig mer. Vad ska jag där att göra? Jag blir inte mer rustad för verkligheten ju längre jag är inlagd, tvärtom. Jag bara skjuter på det som jag måste ta itu med, tar skydd i ett märkligt värn som inte är på riktigt. Jag måste ta klivet, det måste gå, jag måste fixa det här nu, måste tro på mig själv och jag vet att jag inte är ensam och jag vet att de säger att det kommer att bli bra och jag vet att ångesten inte är farlig och jag vet att det bara är att ringa hemhem eller till psyk när som helst, mitt i natten ifall det behövs.
Måste. Vara. Stark.
Det håller i nästan en månad. Jag gör det jag tror att jag ska: äter, sover, tar mina mediciner och promenader. Inuti förblir jag svart.
Jag önskar att jag kunde hitta det som saknas, att jag kunde hitta en riktning, en vilja. En liten kittling någonstans, en varm våg att följa. Det är konstigt hur livet kan rusa på så blint även sedan man själv har stannat, hur man kan se tiden, som är ens egen, passera utom räckhåll. Jag minns inte längre varför jag trodde att jag måste vara så där stark. Vad var det jag skulle bevisa? För vem?
Några dagar före midsommar blir jag inlagd på nytt.
Idag är patienten återigen tillbaka och är djupt deprimerad och suicidal. Har aktiva självmordsplaner. Är anpassningsbar såtillvida att hon nästan utplånar sig själv. Känner att hon saknar värde. (...)
Bedöms behöva skyddad tillsyn och inläggning.
Journalanteckning, psykiatriska kliniken, 20 juni 2005
Korridorerna igen. Korridorer och vitklädda varelser och tusen frågor och inga svar. Vad känner jag? Jag vet inte. Ingen­ting? Jag är ingen.
Den här gången sätter läkarna in en mer kraftfull behandling: Anafranil, ett antidepressivt läkemedel, rakt in i blodet via dropp. Det är tufft mot kroppen men också mot det svarta. Det sipprar in syre. Första gången jag märker skillnad är jag ute på promenad, en kort permission med mamma och pappa i Vidingsjöskogen. Doft av sågspån och vaken växtlighet. Solstrålar som smeker min hud. En energi i min kropp jag inte känt på mycket länge. Jag förstår först inte vad det betyder.
När jag skrivs ut ett par veckor senare är jag hänförd över vändningen, över skillnaden i mitt eget stämningsläge. Jag känner mig lugnare, mer levande. Jag kommer på mig själv med att vilja saker, orka saker, kunna planera för och tänka bortom den närmaste timmen. Jag blir berörd. Jag fylls av värme när jag pratar med Anna i telefonen och ännu mer när jag hör hennes lilla Lowe pladdra förnöjt för sig själv i bakgrunden. Jag kan känna smaken av de mörka, söta jordgubbarna som mognat i solen, jag kan ta in naturens färgspel, jag kan ligga stilla i hängmattan hos mamma och pappa och läsa en bok utan större koncentrationssvårigheter. Det var länge sedan, inser jag. Det var länge sedan jag kände liv.
Förändringen fascinerar mig om möjligt mer än upplevelserna i sig. Hur kan en genomskinlig vätska förändra hela ens väsen så radikalt och så snabbt? Är det verkligen så ... kemiskt? Det verkar nästan lite väl enkelt, men jag bestämmer mig för att inte grubbla utan bara ta emot, låta sommarljuset strila vidare genom mina sinnen. Det känns uthärdligt och mer. Det känns hoppfullt.

Förbindelse till fastlandet

Pansarhuden till trots har jag förvånansvärt många vänner, några av dem nära. Jag har Anna, min Anna, som jag har känt i nästan hela mitt liv. Vi blev kompisar när vi hamnade i samma klass i fyran och har följt varandra sedan dess. Då delade vi hemlisar, konstruerade rebusar och spelade in egna knäppa radioprogram på kassettbandspelare. Vi hade samma sorts sneda tänder, glasögon och långa, blonda hår och blev ofta tagna för att vara syskon, vilket vi var nöjda med. Vi ville vara lika, ville höra ihop. Sedan mötte vi tonårens kaos och slitningar tillsammans. Där någonstans slöt jag mig och blev svåråtkomlig även för Anna, men hon stod kvar. Det band som förenade oss som barn håller oss fortfarande samman. Numera lever vi olika liv, hon har familj och barn, vi bor i olika delar av Sverige och har bara sporadisk kontakt. Ändå hör Anna till de få personer som tidvis kan göra pansarhuden mjukare, de som kommer närmast.
Jag har min andra Anna, som jag träffade på behandlingshemmet för ätstörningar i mina tonår. Jag utsåg henne till lite av en storasyster, men vår vänskap var jämlik, trots åldersskillnaden på tolv år. Kanske hade det att göra med att vi tog oss igenom den där svåra tiden tillsammans och fann ett konkret stöd i varandra. Det som få andra förstod, det förstod Anna. Så är det fortfarande, även om både våra tankar och våra respektive livssituationer har förändrats. Vi kan prata om det mesta med varandra och det hjälper oss att parera tvivel och törnar, att dela tillförsikt och ljus. Också Anna har familj och barn och ett avancerat livspussel att få ihop. Vi träffas ibland, umgås sällan, men jag vet att hon finns där, alltid. Som en storasyster.
Och så har jag Karin. I flera år var Karin den enda vän jag umgicks med någorlunda regelbundet och avspänt. Vi var i samma ung-vuxen-fas, utan familj, och bodde dessutom i samma stadsdel i Linköping. Vi var nästan alltid hemma hos henne eftersom båda föredrog det. Vi hängde i hennes soffa, lagade mat, kollade på film, maratonpysslade, lekte med hennes katter, pratade, analyserade vår omvärld. Mysbyxor var snarare regel än undantag. Till min förvåning och förtjusning kunde jag slappna av i det. Jag kände mig trygg med Karin. Jag mådde bra i hennes sällskap.
Karin är min lysande motpol i den sociala snårskogen. Hon navigerar ledigt och intuitivt, med en makalös förmåga att känna av och förstå andra människor, höra det som inte sägs, se det som inte syns. Hon är extremt receptiv, uppfattar vibbar som går inte bara mig utan kanske de allra flesta förbi. Hon är klok, rak och ärlig och bra på att förklara det som i mina ögon är så väldigt komplext, mystiskt och ogripbart. Dessutom är hon bra på att läsa mig, förmodligen bättre än någon annan. Hon känner mig. Hon har sett sotet och svärtan, liksom buset och påhittigheten. Hon har gått vid min sida även när jag har försökt kapsla in mig till skydd mot allt och alla. Och hon har gjort det av vänskap, inte av medlidande.
Första gången vi träffades var en sömnig sommarförmiddag på psyk för tio år sedan. Medan mina vårdkontakter var på semester blev öppenvårdens arbetsterapigrupp min fasta punkt. Två förmiddagar i veckan gick jag dit för att pyssla och få en stunds kravlöst sällskap.
En dag hade en ny tjej kommit till gruppen. Hon presenterade sig som Karin, verkade vara i min ålder men betydligt mer pratsam och utåtriktad. Hon höjde energin i hela rummet. Jag uppskattade hennes livfulla närvaro, men svarade ytterst lamt på hennes upprepade kontaktförsök. Hon gjorde vad hon kunde. Hon småpratade, frågade både om mig och om praktiska saker, som var penslarna fanns eller hur jag bar mig åt när jag skapade mina små pärlkrokodiler. Hos mig fick hon dock inget gehör, mer än det som artigheten krävde. Innesluten i mig själv, rädd, osäker och fokuserad på mitt pyssel var jag tämligen svåråtkomlig. Med en välutvecklad ätstörningsradar anade jag också att det var där hennes problem låg, och jag visste av erfarenhet att andra människors ätstörningar hade en tendens att väcka liv i mina, som jag med viss möda försökte hålla i schack.
Så kom hösten, vardagsrutinerna återupprättades, gruppen upplöstes och Karin och jag träffades inte mer. Omedvetna om varandra försämrades vi, Karin i sin anorexi och jag i min depression. När jag några månader senare blev inlagd var Karin den första patienten jag stötte på. Hon satt i avdelningens dagrum med en näringsdryck och en trave böcker.
"Nämen! Henne känner jag!" utbrast hon glatt till skötaren vid sin sida när hon såg mig komma i korridoren.
"Känner?" tänkte jag, men insåg att jag höll med. Allt var relativt i den världen. Karin var trots allt den jag kände bäst på hela avdelningen. Och för tillfället var avdelningen både mitt hem och hennes.
Fanns det någonting bra med att vi båda blev så sjuka att vi hamnade där, så var det just det: att vi fördes samman. Brutalt, visst, men det var tydligen vad som krävdes för att jag skulle sänka garden och fatta att här hade jag en vän. En på alla sätt fantastisk och rolig och förstående vän. Nu tillbringade vi våra dagar - långa, tråkiga, smärtsamma och ångestfyllda dagar - innanför samma låsta dörrar, och upptäckte att vi hade betydligt mer gemensamt än vår ungdom och vår psykiska ohälsa. Jag kände inte längre något behov av att undvika henne, kanske för att jag märkte att hon var så mycket mer än sin ätstörning och att hon inte på något sätt "smittade" mig.
Vi höll kontakten även sedan vi hade skrivits ut från avdelningen. Sommaren därpå, när vi båda återvände till öppenvårdens arbetsterapi, pratade vi så mycket att vi blev ombedda att sätta oss i ett mindre rum, intill det stora. Jag tog det nästan som en komplimang. Det hade aldrig tidigare hänt mig i hela mitt liv, att jag fick en tillsägelse för att jag pratade för mycket. Karin och jag tog arbetsterapeuten på orden och flyttade oss. Karin konstaterade snart att arbetsterapeuten verkade ha drabbats av dåligt samvete. Gång på gång tittade hon till oss genom den fönsterförsedda vägg som skilde rummen åt, och med jämna mellanrum kom hon in till oss för att höra hur vi hade det.
"Isbjörnar i snöstorm" kommenterade jag när arbetsterapeuten ställde sig intill med blicken på mitt projekt.
Jag satt med ett blankt, vitt pappersark framför mig, tänkte teckna men hade svårt att komma i gång, och jag tyckte att min sarkasm var uppenbar. Karin också. Men arbetsterapeuten lade huvudet på sned, drog yllesjalen tätare om axlarna och granskade mitt papper.
"Jaa", sade hon, allvarligt och dröjande. "Det kan ju stå för en ... en inre tomhet."
Karin började hosta, så häftigt och så länge att hon fick tårar i ögonen. Men jag hörde, trots mina defekta känselspröt, att den där hostattacken inte var någon hostattack. Den var ett halvkvävt gapskratt. I samma stund förseglades vår vänskap för alltid.
Åren har gått, vi har båda tagit oss vidare från sjukdom och terapigrupper, men vänskapen består. Karin och jag är ungefär så lika och så olika som två personer kan bli. Vi delar mycket - humor, kärleken till språk och litteratur, intresset för människors beteenden, en kreativ pysselådra och ett lätt neurotiskt grundtemperament. Vi talar samma språk, bokstavligen och bildligen. Men när Karin söker äventyret blir jag bara rädd. När hon virvlar fram i sociala konstellationer drar jag mig undan. Och när jag ger prov på ett nästan oändligt tålamod blir Karin frustrerad och börjar svära, i alla fall om det handlar om saker, alltså ting, som inte lever upp till hennes förväntningar. Med människor är hon desto mer lugn och uthållig.
Några gånger, på särskilt prövande tillställningar, har jag tagit med mig Karin som inofficiell NT-tolk. (NT, en förkortning som både jag och Karin använder med glädje, står för neurotypisk och syftar alltså på de människor som inte har någon neuropsykiatrisk diagnos.) När Anna skulle gifta sig med sin Anders adresserade hon inbjudan till "Lina+vän". Det var en fin signal från Anna. Hon var angelägen - och tydlig med sin angelägenhet - om att jag skulle vara med på hennes stora dag och gjorde vad hon kunde för att optimera oddsen. Jag blev rörd när jag förstod hur mycket hon hade tagit hänsyn till mig, inte bara genom att låta mig ta med valfritt sällskap, utan också genom att omsorgsfullt och detaljerat inviga mig i planerna för dagen, inklusive bordsplacering, gästlista och hålltider, så att jag kunde förbereda mig mentalt. Med Karin vid min ena sida, brudparet vid min andra och en varm och klok kvinna (väl vald av Anna, tror jag) mitt emot kunde jag sedan ha roligt till och med vid middagen, som annars hade kunnat bli lite av en mardröm. I bilen hem gjorde Karin och jag en gemensam utvärdering av dagen. Jag hade klarat mig fint, försäkrade hon, och jag visste att hon var ärlig.
Karin och jag är faktiskt ett mycket illustrativt exempel på skillnaden mellan social autopilot och manuell navigering. Att vi har olika utgångspunkter, olika grunder för vår förståelse, står helt klart för oss båda. Karin går på vad hon känner - och känner gör hon sannerligen - medan jag observerar och tänker mig fram. Slutsatserna blir förvånansvärt lika.
Våra olika infallsvinklar ger nerv och dynamik åt våra diskussioner, en sorts spänning som upprätthåller bådas intresse. Vi är ömsesidigt fascinerade av varandras perspektiv och diskuterar ofta relationer och andra människors beteenden.
I början av vår vänskap tyckte Karin att jag verkade "fjär" och svåråtkomlig. Hon visste inte var hon hade mig och det gjorde henne osäker. Vid det här laget har hon vant sig och vet hur hon ska tolka mig. Hon känner mig också så väl att hon märker hur mycket mer jag måste anstränga mig i sammanhang som omfattar fler än oss två. Oftast klarar jag det sociala spelet så bra att andra inte förstår att jag anstränger mig. Men Karin ser: "Du får ju kämpa hela tiden, för att markera att du är med, för att inte verka så där fjär och tyst. Andra tänker nog inte på det, men jag ser hur du jobbar och jag ser att det inte kommer spontant och naturligt för dig."
När Karin för några år sedan fick nytt jobb och flyttade från Linköping blev det sorgligt tydligt för mig hur avgörande vår vänskap var för mitt vardagliga sociala umgänge. Vi gled inte ifrån varandra, så som jag hade befarat. Vi håller kontakten och ses mellan varven. Jag vet att hon har det bra och är glad för hennes skull. Men min tillvaro är inte densamma utan Karin och hennes katter på gångavstånd. Det är tomt och grått utan henne här. Jag saknar henne nära.
Jag tror inte att jag har behövt kämpa mer än andra för att hitta vänner. Däremot tycker jag att det är svårt att veta hur jag ska förhålla mig i vänskapsrelationen. Hur är jag en god vän? Vad behöver jag göra för att bekräfta och bevara vänskapen? Hur tillbakadragen kan jag vara utan att det tas som en diss? Jag är pålitlig, trofast och omtänksam, men dålig på att ta kontakt och ännu sämre på att ta initiativ. Utrymmet för umgänge är begränsat eftersom jag inte mäktar med det i någon större utsträckning. Som väl är verkar mina vänner stå ut med det. De stannar ändå.
Det finns också öar i mitt hav av ensamhet. Öar av gyllene gemenskap, med förbindelse till det sociala fastlandet. En sorts länk mellan mig och min omvärld, där jag kan vara social utan att behöva vara social.
Gemensamt för mina öar är deras tydliga gränser och villkor. De ger mig en uppgift eller en roll: ramar som talar om för mig vad jag ska göra och som därmed får mig att känna mig mindre vilsen. Mitt jobb har tidvis fungerat som en ö. Bara genom att gå dit, till en redaktion med arbetsledare och kollegor, blir jag en del av ett sammanhang. Jag är väntad och behövd och jag vet vad jag ska göra. Jag träffar andra människor utan att behöva umgås på det där bara vara-sättet. Mitt svåraste arbetsmoment är fortfarande rasterna, som i skolan. Då upphör de givna rollerna och arbetsbeskrivningarna. Det fina i kråksången är att det ska mycket till för att jag ska förlora min plats i gänget. Jag kan vara lite mumlig och kantig, jag måste inte vara supersocial för att få stanna. Jag räknas ändå.
Andra öar har jag funnit genom musiken. I körer och orkestrar, musikalensembler och dansgrupper har jag känt kontakt - mellan mig och musiken, mellan mig och andra människor, och också en särskild kontakt till mig själv. Jag hade inte ens hunnit upp i skolåldern när jag började tjata på mina föräldrar om att jag ville sjunga i kyrkans barnkör, den enda kör i närheten som jag kände till. Jag hade varit på en barn- och ungdomsmusikal där min kompis Lotte medverkade, och jag var bergtagen. Varje cell i min kropp längtade tillbaka till tonerna med deras skiftande färger, till musiken som blev så mycket större än sig själv när den uppstod i ögonblicket och skapades av så många människor samtidigt. Mamma försökte förklara att jag förmodligen var för liten även för barnkören, där alla gick på mellanstadiet, men jag gav mig inte. Jag upprepade envist min önskan tills hon en dag beredvilligt lyfte telefonluren och ringde kantorn. Fanns det plats för en längtansfull och hän­given sexåring? Kantorn lät tveksam.
"Man måste ju kunna läsa", argumenterade hon.
Inga problem; läsa kunde jag. Så mamma och jag cyklade till Vist församlingshem för en provsjungning hos kantorn som hette Berit och spelade piano samtidigt som jag sjöng. Bara det kändes speciellt, att höra hur min ljusa röst vävdes samman med tonerna från ett instrument, ett riktigt instrument. Jag bubblade av pirr och förväntan.
Men Berit sade nej. Mina stämband behövde växa till sig, tyckte hon. Sedan var jag välkommen tillbaka. Och tillbaka kom jag. Ett år senare fick jag en plats i kören. Om det var på grund av min envishet eller för att mina stämband verkligen hunnit utvecklas tillräckligt vet jag inte, men säkert är att jag föryngrade kören, först genom att dra ned medelåldern själv, och sedan genom att med min närvaro locka dit fler barn i min ålder. Barn som blev vänner.
Sedan dess har musiken löpt som en röd tråd, en livlina, genom mitt liv. Sång, mandolin, piano och cello, lite tvärflöjt, lite gitarr, ännu mer sång. Musikteater, operetter, musikaler. De senaste åren har mitt sociala liv huvudsakligen kretsat kring min kör med alla dess fantastiska medlemmar. Vi repeterar varje onsdag, ger ett par konserter per termin och träffas därutöver i diverse andra konstellationer - läger och fester, stämrepetitioner och arbetsgruppsmöten. Flera av mina vänner har jag lärt känna genom kören, och efter nio år som medlem känner jag mig relativt trygg.
Det fina med musiken är att den ger mig de där reglerna och ramarna att hålla mig i, och samtidigt fungerar som språngbräda ut i en oändlig frihet. Musiken är väldigt systematisk och på samma gång beroende av enheter som inte går att systematisera eller definiera: känsla, nyanser, riktningar och sammanhang. Det är så vackert att man inte kan välja den där språngbrädan till friheten. Man måste välja den. Annars blir det inte musik, bara toner. Och så är det förstås ö-egenskaperna. Musiken blir automatiskt ett kitt mellan människor. Aldrig har jag kommit så nära en känsla av gemenskap och sammanhang som när jag har sjungit tillsammans med andra. Där och då spelar det ingen roll om jag är blyg och tillbakadragen, om jag har svårt med orden och orken. Så länge jag sjunger hör jag till.
Musiken har i sin tur fört mig vidare till närliggande öar, som dans och teater, som förutom att placera mig i sociala sammanhang också har hjälpt mig att utvecklas på andra plan. Mitt mångåriga dansande har till exempel stärkt mig motoriskt, framför allt när jag var yngre. I övrigt var jag ingen hejare på att hantera min kropp med alla dess tentakler. På fyraårskontrollen fick jag en prick i protokollet för att jag inte - verkligen inte - kunde hantera en boll. På skolgymnastiken avskydde jag allt vad lagsporter hette, särskilt bollsporter, eftersom jag tyckte att jag bara förstörde för mitt lag. Det handlade, tror jag nu, både om motoriska svårigheter och om min begränsade förmåga att kommunicera icke-verbalt. Redskapsgymnastik var inte bättre; jag lyckades aldrig känna i kroppen hur jag skulle göra, hur mycket sats eller hur stor kraft jag behövde - det blev alltid en chansning, och för varje chansning nya blåmärken. Men i dansen, som byggde på musiken, drillades jag motoriskt utan att jag ens var medveten om det.
Mitt teaterintresse har gett mig träning i andra färdigheter, som kroppsspråk, mimik och samspel med andra. Jag spelade mer teater som yngre, från mellanstadiet och upp till dryga tjugoårsåldern, men har inte på något sätt stängt den dörren. I teatern ryms mycket av det som annars skrämmer mig. Ovisshet, impulser, vibbar, finlir - jag borde hata det. På vilken annan arena som helst hade jag hatat det. Men i teatern förvandlas det osäkra gnaget till en busig kittling. Att spela teater innebär för mig per definition att vara rädd. Att bli fullständigt utmattad. Att tvivla och famla och treva och tvivla igen. Det kräver sanslöst mycket, men det ger mig också en känsla av frihet som jag aldrig har känt i verkliga livet, i mitt riktiga jag. Jag kan uttrycka känslor som annars aldrig hittar ett utlopp, jag vågar experimentera, testa gränser. För en gångs skull behöver jag inte vara jag. För en gångs skull får jag - ska jag - gå in i någonting annat. Och vi ska leka oss fram. Teatern tillåter, rent av förutsätter, ett gemensamt utforskande av karaktärer, känslor, miljöer och uttryck. Ingen vet från början var vi kommer att landa, och det är som det ska. Snedsteg och övertramp ingår. Jag är själv förundrad över att jag har vågat så mycket i teaterns namn. Att jag har vågat kasta mig handlöst ut i det där okända som jag annars mår så dåligt av. Att jag har skrikit, gråtit, tramsat, sjungit - inför publik dessutom. Att jag har hittat skratt, röster, energier och infall som jag inte visste att jag bar på. Det bor en trygghet i att det inte är på riktigt, och ändå så väldigt mycket på riktigt. Kanske är det därför jag hatar det så mycket att jag älskar det.

Diagnos: störd

I drömmen föder jag ett barn som är dött. Jag håller varsamt den kalla, blå sorgen i mina armar och ser mina egna anletsdrag i barnets slutna ansikte. Jag vaknar av att jag gråter, gråter för att jag vaknar. Smärtan stannar när sömnen flyr. Gråblekt gryningsljus smyger in genom glipor i persiennerna och jag sluter ögonen igen, vill inte ta del av världen utanför. Jag vill krypa in i en kokong av ludd, varmt, lent ludd, vila kinden mot det mjuka, sova vidare. Att vara vaken gör för ont.
Det är höst och mörkret är tillbaka. Effekten av Anafranil­droppet klingade av redan efter ett par veckor. Jag har fortsatt med mediciner i tablettform liksom med terapin på vårdcentralen, utan resultat. Det ljus som jag skymtade i somras känns nu nästan som ett hån, en påminnelse om det liv jag önskat men aldrig kan få. Jag skäms för att jag var så naiv, för att jag tillät mig att hoppas. Hopkurad under täcket tänker jag att jag inte orkar mer, att jag faktiskt inte orkar mer, och sedan tänker jag att det är sjukt. Det är sjukt att inte viljaorkakunna leva. Och sedan tänker jag att det inte gör någon skillnad. Vad spelar det för roll att jag kan peka ut det som är skevt och skadat? Det gör det ju inte mindre verkligt. Att inte viljaorkakunna leva längre - det är ingen låtsaskänsla, inget tankeexperiment. Det är på riktigt. På riktigt orkar jag inte mer. De säger att det som är sjukt kan bli friskt, att det som är skadat kan läka. Men att någonting är sjukt betyder inte med nödvändighet att det kommer att förändras. Alla sår läker inte. Också det är verkligt.
Återigen famlar jag efter en lösning, efter ett sätt att avsluta allt utan att göra någon illa. Men hur tar man farväl utan att kasta skuggor över dem man älskar? Hur förklarar man ett avsked utan att ta avstånd? Hur hatar man sig själv utan att klandra dem som älskar en?
Jag vill göra minsta möjliga skada. Jag kan inte längre räkna de gånger då jag balanserat på gränsen, den mellan liv och död, och längtat efter döden men valt livet för mina anhörigas skull. Mamma, pappa, lillebror, mina vänner. Jag är inte sjukare än att jag förstår att jag med mitt eget liv också skulle ta en del av deras. En obeskrivlig smärta. En irreparabel förlust. Jag vet. Men den senaste tiden har mina inre överläggningar fått mig att luta alltmer åt att jag nog ändå gör större skada genom att finnas till. Mitt mörker stjäl ljus från alla i min omgivning. Min existens för med sig så mycket svart och destruktivt. Jag gör andra illa genom att leva eftersom jag inte mår bra.
Kan jag leva med skulden? Kan jag dö utan den? Nej. Och nej. Hur jag än gör är jag skyldig.
En oktoberkväll vaknar jag på en främmande plats, omgiven av monotont pipande maskiner och envist kontaktsökande gestalter. Underliga slangar är fästa vid min kropp. "Vaknar" är kanske att ta i - jag kommer snarare till någon sorts glimtvis medvetande, och allt jag vill är att fortsätta sova, glida tillbaka in i den bedövade vilan, sväva där, tyngdlös, utan tankar. Men de vitklädda vägrar lämna mig i fred. Så fort jag sjunker tillbaka i dvalan, så fort jag ger efter för suget nedåt, piper maskinerna och en skarp mansröst påminner mig om att andas.
Andas? Hur kan jag glömma en sådan sak? Eller snarare: Hur har jag kommit ihåg det förut, i ett helt liv?
De säger att jag befinner mig på en akutvårdsavdelning på sjukhuset. Att jag har tagit en överdos sömntabletter och lugnan­de medel. Ett självmordsförsök, konstaterar läkarna och jag förstår att de har rätt, samtidigt som de har fel. För mig var det ett överlevnadsförsök. I min svartfärgade föreställningsvärld fanns det inget annat sätt för mig att gå vidare än att svälja alla de där tabletterna. Jag minns det nu, inte hur jag kom hit, men jag minns tabletterna, beslutet, hemma i lägenheten, badrummet. Hur fumlig jag var, hur hela kroppen riste i okontrollerade skakningar, som om den ville hindra mig. Hur jag svalde och svalde, hur snabbt jag kände att jag måste få det gjort, som om jag var rädd att ångra mig. Som om jag befarade att jag ville överleva?
Tillvägagångssättet var helt utanför mina ramar. Även i mina mest desperata självdestruktiva tilltag har jag alltid velat behålla någon sorts kontroll. Med tabletterna kunde jag inte alls förutse följderna. Att jag ändå tog dem säger något om min inställning och uppgivenhet: jag kan lika gärna dö. Det spelar ingen roll. Kanske vill jag leva men kanske vill jag dö.
Nästa dag förs jag över till den psykiatriska slutenvården. Jag sitter stilla med händerna i knät och blundar hårt när hjulen på rullstolen möter den sista tröskeln in till avdelningen. Ännu en skarp gräns som passeras.
Av alla känslor är skammen den största. Skam över vad jag gjort. Skam över den jag är. Mina misslyckanden - med att leva, med att dö - bränner i huden, flammar längs konturerna av min kropp, får mig att vilja backa, värja mig mot alla frågor, implodera med avigsidan ut.
Här kan jag inte vara. Jag vill ha hjälp, men jag förstår inte hur någon skulle kunna hjälpa mig, för jag är säker på - jag vet - att allt är mitt eget fel. Det måste vara jag som genom mitt sätt att tänka och agera skapar mitt eget mörker. Det måste vara jag som av vekhet, feghet, lättja eller något annat svårdefinierat skäl framkallar det depressiva. Det där med signalsubstanser är bara snack. Inte för andra som är deprimerade på riktigt, men för mig. Jag borde kunna bättre.
Personalen påminner mig gång på gång om att mina resonemang är typiska tecken på depression. Och depression är en sjukdom och den kan man inte rå för. I teorin förstår jag. Skuld och skam, svartsyn och ältande - det låter onekligen depressivt. Men jag blir ändå inte övertygad. Om jag nu råkar uppvisa klassiska depressionssymtom, då betyder det nog bara att jag undermedvetet har utvecklat dem för att skaffa en förklaring, en ursäkt, en sjukdom att hålla upp som försvar inför omvärldens krav och förväntningar. För att gömma mig. För att slippa undan ansvar. Det är bara ännu ett tecken på vilken usel och feg människa jag är. Jag borde kunna bättre.
Jag blir kvar på sjukhuset i några veckor, skrivs ut, är hemma en tid men läggs in igen efter ännu en överdos tabletter. Så fortsätter det. Jag pendlar mellan öppen- och slutenvård, mellan förtvivlad uppgivenhet och förnuftig uthållighet. Mellan liv och död. Perioderna av stabilitet blir allt färre och allt kortare. I längden vinner hopplösheten över varje ljusglimt, varje hjärtslag, varje ansats till något annat. Det är som om det mörka är mitt utgångsläge, mitt hem, och allt annat undantag, avstickare och bisatser.
Jag får nya mediciner, fler mediciner - antidepressiva, sömnreglerande, stämningsstabiliserande, antipsykotiska, ångestlindrande. Det känns som ett evigt experimenterande, vilket det också är. Ingen kan på förhand säga vilka läkemedel som kan hjälpa just mig, antalet möjliga medicinkombinationer är i det närmaste oändligt och för att utvärdera effekten av en ändring krävs alltid tid. Dagar, nätter, veckor, månader av väntan som kan ge resultat - eller visa sig vara förgäves. Min tro på läkemedel var liten redan från början. Nu sjunker modet för varje preparat som visar sig vara verkningslöst, och uppgivenheten växer med listan över avverkade mediciner. Tänk om det aldrig kommer att bära? Tänk om det är det här som är jag?
Snart talar läkarna inte längre bara om depression, utan om något mer. "Personlighetsrelaterade besvär", säger någon, men exakt vad det handlar om blir jag inte helt klar över. Sjukvården verkar inte heller kunna precisera sig med någon vidare samstämmighet. Stressreaktion, säger någon. Ångesttillstånd. Social fobi. Personlighetsstörning, lutar de flesta läkare åt, utan att vara överens om vilken typ av personlighetsstörning det skulle vara fråga om. En resonerar i termer av tvångsmässig personlighetsstörning, en annan talar om fobisk, en tredje om osjälvständig, flera om emotionellt instabil personlighetsstörning. Mest absurd känns diagnosen "personlighetsstörning UNS", utan närmare specifikation. Jaha, tänker jag. Jag är alltså störd ... i största allmänhet? Fast inte ens det är läkarna eniga om.
Patienten löper med risk av frekventa intoxikationer och sin förtvivlade situation hamna i gruppen personlighetsstörningar, vilket är min uppfattning att det definitivt inte är, utan hon behöver få hjälp med att tillfriskna helt och på lång sikt ifrån sin depression.
Journalanteckning, psykiatriska kliniken, 26 januari 2006
Själv vet jag inte på vilket ben jag ska stå. De splittrade resonemangen och de olika budskapen gör mig förvirrad. Att det handlar om mer än en depression verkar i och för sig rimligt. Inga mediciner fungerar och jag har länge levt i förvissningen om att jag är annorlunda. Men störd? På vilket sätt är min personlighet så störd att den förtjänar en diagnos? Vad är det rent konkret som får läkarna att vilja fösa in mig i det facket? Det verkar ingen av dem kunna svara på. I stället använder de frågan som ett svar, låter "personlighetsstörning" bli förklaringen till mitt sätt att fungera när de inte kan förklara det på annat sätt.
Bara själva begreppet - personlighetsstörning - spär på mina redan svårhanterliga skuldkänslor. I mina ögon tar det udden av alla tidigare försäkringar om att jag inte kan rå för min sjukdom. Det känns som en anklagelse, som en bekräftelse av det jag misstänkt hela tiden: jag är som person störd och därmed fel och därmed skyldig.
Efter knappt ett år som psykiatripatient blir jag aktuell för en i Sverige relativt ny behandlingsform som nu införs på kliniken i Linköping: dialektisk beteendeterapi, DBT, utvecklad för självmordsnära och självskadande patienter med emotionellt instabil personlighetsstörning/borderline. Jag träffar en läkare och en psykolog ur det nybildade teamet, och får efter bedömning en plats i den första DBT-patientgruppen. Glimt­vis tillförsikt. Terapin verkar vila på kloka idéer, och jag får förtroende för min nya läkare och min nya psykolog redan vid det första bedömningssamtalet. De säger att de ser en potential hos mig, att jag kommer att kunna bli bra.
Samtidigt är jag fortfarande undrande när det gäller min ­diagnos. Jag förstår att jag har fått diagnosen emotionellt instabil personlighetsstörning - den är en förutsättning för att beviljas DBT, åtminstone här i Linköping. Men enligt testerna är jag allt annat än ett solklart fall. Faktum är att man inte har kunnat fastslå en personlighetsstörning över huvud taget.
Hennes temperamentsprofil överensstämmer med fobisk eller undvikande läggning, det vill säga stark ångest och rädsla. Hon påverkas mycket av omgivningen vid beslutsfattning. Det finns tecken talande för omogen personlighet, men man kan inte besvara frågan om personlighetsstörning föreligger eller ej. Beskriver patienten som orolig och blyg. Dålig resursmognad. Låg nyfikenhet och väldigt envis och uthållig. Låg anknytningsförmåga.
Journalanteckning, psykiatriska kliniken
När jag frågar om min diagnos får jag fortfarande olika svar beroende på vem jag frågar. Jag läser beskrivningar och kriterier, men kan inte känna igen mig. I vissa avseenden tycker jag snarare att jag står för motsatsen till borderline. Mina relationer har aldrig varit instabila och intensiva, och jag tycker mig ha en hyfsat nyanserad bild av mina medmänniskor. Jag känner mig inte paranoid och har inga problem att tygla min vrede, tvärtom har jag problem att uppbåda den. Några svårigheter med impulsivitet har jag inte heller. Snarare brukar jag få höra att jag är alltför eftertänksam och principfast. På det hela taget går beskrivningarna stick i stäv med min självbild.
"Det är inget konstigt med det", säger min nya psykolog, Birgitta. "Allt behöver inte stämma. Det är som med biverkningar, man drabbas inte av alla."
Men jag har lusläst kriterierna: minst fem av nio ska vara uppfyllda. Jag kommer med möda upp i max tre: självskador och självmordsförsök, svajig självbild och möjligen den affektiva instabilitet som beskrivs. Och allt det trodde jag hörde till depressionen, som jag tydligen också har.
För att inte äventyra terapin låter jag frågan vila. Jag hade önskat att min diagnos i någon mån skulle ge mig svar och förklaringar, att den skulle hjälpa mig att förstå mig själv, inte förvirra ännu mer. Nu intalar jag mig att diagnosen inte är så viktig. Att hitta en bra behandling och känna förtroende för dem som ska hjälpa mig känns oändligt mycket viktigare. Kanske, tänker jag, bottnar min skepsis inför diagnosen i någon form av psykologisk försvarsmekanism? Kanske kan jag inte se sambanden helt enkelt för att jag inte vill se dem, för att jag inte kan erkänna för mig själv att allt det där är jag? Jag påminner mig om att psykiatrin vet betydligt mer om människor och deras avvikelser än vad jag vet. Och glömmer i samma stund att jag känner till betydligt mer om mig och mina avvikelser än vad någon annan rimligen kan göra.
Terapin har redan från början ett tydligt upplägg. Varje vecka går jag till Birgitta för individuell terapi och på torsdagseftermiddagarna träffar jag de övriga sju DBT-patienterna tillsammans med två gruppledare i det som kallas färdighetsträning. Det är lite som att gå i skolan, med hemuppgifter och genomgångar, teori och praktik. Vi går metodiskt igenom olika moduler och lär oss strategier för att hantera livet med dess fram- och baksidor. Övningar i mindfulness, medveten närvaro, är ett återkommande inslag. Jag gillar den tydliga strukturen, det handfasta innehållet och den övergripande filosofin, där ett av målen är att kombinera acceptans med förändring. Många gånger tänker jag att alla människor, personlighetsstörda eller inte, skulle ha nytta av sådana här övningar och strategier.
Jag finner stöd hos de andra i gruppen - alla unga kvinnor med borderlinediagnos - men känner mig påfallande annorlunda. Jag känner inte igen mig i deras sätt att fungera och resonera. Det som jag har svårt med verkar enkelt för dem och vice versa. Det gör mig ingenting, jag tycker mest att det är intressant att vi kan se så olika på saker och ting. Däremot underblåser det mina tvivel kring min egen diagnos.
DBT:n rubbar inte heller mina inre skuggor. Jag gör mina övningar och hemuppgifter, försöker vara en duktig patient och tycker att jag når nya insikter. Men jag hittar inte någon stabilitet. Jag hittar ingen livskraft. Och självföraktet fortsätter att växa, hand i hand med vanmakten och skulden. Jag borde kunna bättre.

Shock me sane

Har av och till lugna och bättre stunder, men då och då återkommande ångest, oro och panikkänsla. Fortfarande ständiga döds- och suicidtankar. Känner sig trygg i och med vistelsen här på avdelningen, men oförändrat nedstämd, psykomotoriskt hämmad, ibland på gränsen till apatisk, olycklig och slåss oavbrutet med hopplöshetskänslan. (...)
Har funderat mycket kring den föreslagna ECT-behandlingen och är allt mer inställd på att prova denna. Önskar dock få ytterligare betänketid till i morgon.
Journalanteckning, psykiatriska kliniken, 4 oktober 2006
De vill skicka elektricitet genom mitt huvud. Chocka hjärnan till ett hopp, ett ljus, ett liv. Ge den en ny chans att visa vad den går för, få systemet att starta om. Ctrl+Alt+Delete. Min hjärna behöver mer hjälp, säger läkarna och verkar vara eniga om att den hjälpen stavas ECT, electroconvulsive therapy. Elbehandling.
Första gången jag hörde talas om att metoden tillämpades här och nu, i det här huset, på den här kliniken, i modern tid, blev jag förskräckt. Det var en medpatient som berättade att hon fick ECT, och fastän hon i samma andetag klargjorde att behandlingarna hade räddat hennes liv, gick det en ilning genom min kropp, som om jag fick en liten stöt bara av att försöka föreställa mig hur det var. Elbehandling, det lät så dramatiskt, så föråldrat. För min inre syn såg jag kroppar som skakade i spasmer och kramper, människor som via elektroder förvandlades till galningar - inte tvärtom. I ärlighetens namn var jag kolossalt lättad över att, som jag trodde då, inte höra till det klientelet.
Och nu sitter jag här, invirad i en gul, sliten våffelfilt i en sjukhussal som kallas min, och försöker smälta insikten att de vill pröva behandlingen på mig. De säger att jag inte kan häva mitt tillstånd själv, att det inte handlar om min vilja eller förmåga, utan om en sjukdom som jag behöver hjälp att ta mig ur. Alldeles oavsett en eventuell personlighetsstörning har jag utan tvivel en djup depression, och för att bryta den behöver hjärnan hjälp på traven. Mer hjälp än vad mediciner kan ge. Säger de.
Först bara skakade jag på huvudet. Inte en chans. Aldrig i livet. Hur i hela friden skulle jag må bättre av att få ström genom skallen? Så onaturligt, så otäckt och för min räkning så överdrivet. Jag är ju inte sjuk, inte egentligen, inte på det sättet. Det är något fundamentalt fel på mig, ja. Men mot det kan inga volt i världen verka.
Ingen kommer att tvinga mig, säger personalen, men övertalningsförsöken har intensifierats och de har bett mig fundera på saken om och om igen. Nu är jag inte längre lika säker. Jag vacklar i min vägran. På avdelningen har jag träffat flera patienter som själva säger att ECT hjälper dem. Hos en del kan till och med jag som medpatient märka en påtaglig skillnad efter bara några behandlingar. Psykoser bryts, depressioner vänder, människor tillfrisknar. Jag har sett det med egna ögon. Argumentet "onaturligt" står sig också ganska slätt, invänder en skötare, om man tänker på alla syntetiska preparat som redan är i omlopp i min kropp. ECT är inte värre än läkemedel, säger de som vet. Bara en svag ström används. Tre gånger i veckan. Varje behandling är över på ett par minuter. Och jag kommer inte att märka något. Jag blir nedsövd innan.
"Vad är du rädd för?" undrar en läkare. "Vad har du att förlora?"
Mitt nuvarande tillstånd är betydligt farligare än eventuella biverkningar av ECT, förklarar han. Jag har sjunkit så djupt att mitt liv är hotat. Dessutom kan hjärnan ta mer stryk av depressionen än av elbehandlingarna.
När jag märker att både mina föräldrar och personalen på avdelningen resonerar i liknande banor tappar jag greppet om min vägran. För ja, vad har jag att förlora? Om alternativet är döden, eller att fortsätta må som jag gör nu, varför inte ge behandlingen en chans innan jag ger upp?
Så kommer mitt medgivande till slut. Okej då. Shock me sane.
Jag är tjugosex år när jag får min första elbehandling. Det bästa med alltihop är sömnen: den kemiska, fridfulla medvetslösheten. Känslan när narkosmedlet sprider sig från kanylen i armen ut i kroppen är egendomligt befriande. Surrandet i armar och ben, tystnaden som tycks expandera i öronen, den syntetiska smaken av vitlök som bekräftar att jag är på väg bort. En förlamande tyngd och så ett andetags insikt att jag inte längre har något att sätta emot, att allt nu ligger utom min kontroll. Sedan sömnen. Fri från ångest. Fri från tårar.
När jag har blivit bekant med procedurerna önskar jag tyst att jag ska få stanna i medvetslösheten för alltid. Ett par gånger vädjar jag till narkosteamet när jag rullas in i behandlingssalen, viskar i förtroende fram en bön om en dos så hög att jag slipper vakna igen. Jag har tvättat mig noga och bytt underkläder ifall någon mot förmodan skulle hörsamma min önskan. Döden vill jag möta ren.
Men jag vaknar. Naturligtvis vaknar jag. Och jag mår alltid fruktansvärt dåligt. Jag är yr, förvirrad och ångestfylld, och trots att jag har fått smärtstillande medel före behandlingen värker huvudet som vore det på väg att sprängas.
Ofta gråter jag när jag är på väg ur narkosen, berättar personalen. Inte någon stilla gråt, utan förtvivlad och hejdlös, som ett litet barns, så som jag själv inte tror att jag kan gråta. Syrgasslangen i näsan ryker all världens väg när jag börjar återfå medvetandet och sedan är någon där med lugnande ord och en plastmugg med saft som jag måste dricka innan jag sätter mig upp.
Shock me sane. Måndag, onsdag, fredag. Bortsett från den korta sömnen avskyr jag behandlingsdagarna. Tiden före varje behandling känns lång - ju fler patienter på listan, desto större risk för timmar av väntan - timmar som av någon anledning får ångesten att härja vildare än vanligt. Timmar också av våldsam törst, eftersom jag inte får dricka eller äta inför narkosen. Jag försöker lindra både törsten och ångesten genom att borsta tänderna om och om igen, med mycket liten framgång. Och sedan, när behandlingen är över, ska jag illamående, trött och smärtpåverkad genomleva resten av dagen. Därefter en vilodag, innan det är dags igen. Knappast en läkande tillvaro, tänker jag.
Så småningom märker jag till min häpnad att ECT:n ändå verkar ha effekt. Inte så att jag blir sprallig och glad, långt därifrån, men jag får tillbaka en sorts energi som jag länge saknat. Mina tankar får konturer, mina känslor rör lite på sig. Depressionen satte sig som ett grått ingenting i mina ådror. Den bäddade in alla tankar och känslor, gjorde dem tröga och uddlösa. Efter ett par veckors ECT har de klarnat och flyter bättre. Svärtan har inte försvunnit, men jag har mer kraft att handskas med den.
Försiktigt och i högsta grad förbjudet kvicknar även hoppet till. Min hjärna har svarat. Jag är behandlingsbar. Jag får inte hoppas, det slutar aldrig väl, men jo, läkarna säger att jag är behandlingsbar. Och att det är ett gott tecken.
Bakslaget - är det straffet för att jag hoppades? - dröjer inte länge. Dels visar sig den positiva effekten vara kortvarig - några veckor efter den trettonde och avslutande elbehandlingen är jag tillbaka i det tröga ingentinget igen. Dels blir jag alltmer medveten om att jag har fått problem med minnet, och det är mer handikappande än jag hade kunnat föreställa mig.
Att tillfälliga minnesstörningar är en vanlig biverkan vid ECT var jag införstådd med från start. Jag blev informerad, men inte särskilt bekymrad; hellre förlora lite minne än ett helt liv. I början av behandlingsperioden blev jag mest bara fascinerad över de små luckor som jag upptäckte, över att minnen kunde försvinna på det sättet. Saker som jag i vanliga fall alldeles självklart skulle ha kommit ihåg var plötsligt borta. Det spelade ingen roll om minnet fick hjälp på traven, om någon annan återberättade det jag glömt eller om jag läste om det i min egen dagbok. Det fanns helt enkelt inte tillgängligt i mitt medvetande. En nyttig erfarenhet, intalade jag mig, en smula generad och störd över kontrollförlusten, men med tron att mina luckor var av det relativt oförargliga slaget.
Efter en tid är det inte längre lika oförargligt. Minnesproblemen får mig ur balans. Jag känner mig förvirrad, korkad. Jag vet inte vad andra har sagt till mig och jag vet inte vad jag har sagt, eller till vem. Tydligen upprepar jag mig mycket, medan jag i andra lägen ser ut som ett levande frågetecken. I tygkassen där jag förvarar mina medtagna handarbeten ligger garn och flera påbörjade projekt som jag inte känner igen och som jag därför inte vet hur jag ska avsluta eller leverera - om de nu är beställningar, det vet jag inte heller. När pappa berättar att han har lämnat "doftljuset" hemma i min lägenhet vet jag inte om jag ska skratta eller gråta. "Doftljuset"? Vadå för himla doftljus? Tydligen har jag fått det i present av någon. Pappa tog hand om ljuset eftersom jag inte fick ha det på avdelningen. Men jag minns varken doftljuset eller vem som gett det till mig.
När jag några månader senare ordineras en andra serie ECT-behandlingar når biverkningarna nya nivåer. Jag inte bara glömmer saker, jag blir också desorienterad och har svårt att få grepp om verkligheten. Allt jag upplever, både i sömnen och i vaket tillstånd, känns drömlikt. Några gånger hör jag en röst prata och inser först efteråt att det var min röst, att det var jag som pratade. Min kropp känns som någon annans. Stolar och bord, väggar och tak, dörrar och fönster byter proportioner. Tillvaron är skrämmande surrealistisk och jag tänker att jag nog har blivit galen på riktigt nu. Men jag vågar inget säga till personalen. Vad skulle jag förresten säga? "Jag känner mig galen"? Tänk om de inte tror mig. Eller ännu värre: tänk om de tror mig.
En morgon vaknar jag i ett tillstånd där det mesta är bekant men ändå helt främmande. Jag ser mig omkring. Sjukhussal, ljusgula väggar, vitt kakel. Plastad madrass i en stålrörssäng. En alldeles för stor landstingsnattskjorta som har trasslat sig runt min kropp. Jo, jag förstår var jag är. Avdelning 38. Jag tänker att jag är patient här och att det måste vara i sin ordning, men ett gnagande tvivel får mig att undra om det är på riktigt. Det känns inte så. Allt är liksom förvridet. De fästpunkter som jag griper efter löses genast upp, som färgerna på ett fuktat akvarellpapper. Konturer suddas ut, blir oskarpa och försvinner. Jag känner igen mig och jag känner inte alls igen mig.
Jag går fram till plåtspegeln vid handfatet. Blekt ansikte, slitet hår, rädda ögon. Är det här på riktigt? Är jag på riktigt? I jakt på någon som kan förankra mig tassar jag ut i korridoren. Vilse. Jag går genast vilse i den enda korridor som finns på avdelningen. Mina nakna fotsulor viskar att jag har gått här förut, och ändå tar jag av åt fel håll när jag försöker hitta det dagrum som ska finnas här någonstans. Den enkelt L-formade korridoren är ingen labyrint, men den beter sig så. Det måste ju vara en dröm. Jag kan bara inte vakna.
När jag äntligen ser henne, en sjuksköterska som jag känner igen och till min lättnad minns namnet på - Karolina, jo, Karolina, visst var det så!? - skyndar jag fram. Men min fråga försvinner innan jag har uttalat den. Även orden har blivit främmande. Vad frågar man efter när man inte vet vad man har tappat? Med vad ska man börja bygga när fundamenten har luckrats upp och gått sönder?
Karolina - namnet bekräftas av en skylt på hennes vita bussarong - verkar inte se hålen i mitt huvud. Hon verkar tro att allt är som vanligt, att jag är som vanligt. Jag blir rädd att hon ska rycka på axlarna, vifta bort mina förvirrade frågor genom att vädja till det som hon tror är mitt förnuft - det brukar ju finnas här. Att hon ska säga till mig att sluta sjåpa mig, sluta göra mig till. Det gör hon inte. Hon sätter sig ned med mig på en träbänk i korridoren, ger mig tid och plats och sammanhang. Ändå växer paniken. Hennes ord ger mig bara fakta, bara skalet till den förståelse som jag så förtvivlat letar efter. Jag saknar fortfarande en egen uppfattning, egna referenspunkter. Förnuftet vet, men jag förstår inte. Och jag vaknar inte, för jag är redan vaken. Så ja. Kanske har jag blivit galen ändå.

Å andra sidan

Bara en till några enstaka procent av befolkningen uppfyller kriterierna för autism. Men väldigt många, kanske de allra flesta, brukar kunna känna igen sig i de autistiska dragen.
"Exakt så är det för mig också!" får jag ofta höra när jag berättar om någonting relaterat till min diagnos, till exempel hur stressad jag blir av ljud, hur fäst jag är vid rutiner eller hur trött jag blir av att vara med andra människor.
Drag av autism ingår liksom i Konceptet Människa. Det ligger något trösterikt förenande i det. Vi har alla våra sidor. Ingen är mer "normal" än någon annan. Och med tanke på att autism rör sig om ett spektrum, och eftersom symtomen i många avseenden handlar om gradskillnader från det neurotypiska, är det begripligt och naturligt att många känner igen sig.
Men: Autism innebär per definition svårigheter, och vidden av dem glöms lätt bort om man börjar luckra upp begreppen med ett "jag har visst också en släng av autism", eller ett "så där är det ju för alla". Även om det bara är på skoj. Det är nämligen inte så för alla.
För att få en autismdiagnos måste man uppfylla ett antal kriterier. Ett obligatoriskt kriterium är att man har allvarliga problem i vardagen - en kliniskt signifikant nedsättning av funktionsförmågan. Har man inte sådana problem, en sådan signifikant nedsättning, har man alltså inte autism.
Jag brukar tänka på autism som ett komplext tillstånd som i sig är större än symtomen tillsammans. Helheten blir mer än summan av de enskilda delarna. Och den helheten är inget man tar med en klackspark.
När jag precis hade fått min diagnos tyckte jag att alla sorters skämt på temat "vi har alla en släng av autism" kändes obehagliga. Jag förstod värdet i att kunna skoja, men för mig var diagnosen så full av allvar, låsningar och komplikationer. Om någon annan då utan vidare, med en sekundsnabb axelryckning, applicerade den på sig själv var jag inte säker på att jag hade gjort mig förstådd.
Det är inte heller så lätt att veta om det verkligen är på skoj. Det finns människor som resonerar på ungefär samma sätt utan att skämta. Det finns de som avfärdar hela autismspekt­rumet som en obefogad konstruktion, som om det vore ett påhitt eller ett icke-problem. När jag berättade för en vän om min diagnos fick jag först bara en fnysning till svar. Hon såg autismspektrumet som ett onödigt sätt att dela in samhället i normala respektive onormala, förklarade hon. Jag vet att hon sade så i bästa välmening, för att markera att jag i hennes ögon inte var mindre normal än någon annan. Ändå blev jag ledsen. Jag hade äntligen, efter trettiotvå år, fått en logisk förklaring till mina högst påtagliga problem, och så kom plötsligt någon och ville ta den ifrån mig.
De olika autismdiagnoserna har skapat en allmän begreppsförvirring. Asperger, autism, högfungerande autism - vad är vad? Det hela är faktiskt förvirrande, särskilt i dagsläget. I Sverige tillämpas två olika diagnosmanualer inom autism­området. I den ena, DSM (vilket står för Diagnostic and Statistical Manual of Mental Disorders), används inte längre olika benämningar för de olika tillstånden. Aspergers syndrom, autistiskt syndrom och atypisk autism, som tidigare var olika diagnoser med olika koder, klassas nu alla som autism, kort och gott. Delvis på grund av att man inte har kunnat definiera några tydliga skiljelinjer.
Enligt DSM har jag alltså diagnosen autism. Enligt den andra manualen, ICD (International Statistical Classification of Diseases and Related Health Problems) har jag Aspergers syndrom - än så länge. Mycket talar för att ICD snart kommer att förändras i linje med DSM. Förhoppningsvis kan det lindra denna begreppsförvirring, som mest bara står i vägen för en ökad kunskap om och förståelse för autism.
Ett annat begrepp som ofta används är AST, en förkortning av autismspektrumtillstånd, som syftar just på alla tillstånd inom spektrumet.
"Högfungerande autism" är inte en formell diagnos, men uttrycket används för att beskriva personer med autism med normal till hög begåvning. Ibland syftar det även på personens förmåga att anpassa sig i sociala sammanhang. I båda fallen är det personen och inte autismen som är högfungerande. Därför är det egentligen bättre att tala om högfungerande personer med autism.
Formellt klassas autism som en funktionsnedsättning. Tidigare användes begreppet handikapp, men det ströks ur det officiella svenska myndighetsspråket eftersom det ansågs missvisande och nedsättande. Logiken känns inte helt klockren, även om jag applåderar intentionen. Hur kan ett ord som slutar med "-nedsättning" vara mindre nedsättande?
Ett alternativ som jag ser och hör då och då är begreppet funktionsvariant. Det är inte vedertaget, inte än, men jag gillar det skarpt. Det känns neutralt, mindre stigmatiserande och på många sätt mer rättvisande än både handikapp och funktionsnedsättning.
Autism är inte heller en renodlad nedsättning. Funktions­varianten kan också medföra exceptionella styrkor i både be­gåvning och egenskaper. Och den som får chansen att göra bruk av sina egenheter och förädla sina styrkor kan nå långt, i vissa fall betydligt längre än människor utan autism. En hel drös framgångsrika personer - vetenskapsmän och entreprenörer, akademiker och konstnärer, erkända genier och missförstådda genier - har med stor sannolikhet (haft) olika former av högfungerande autism.
Vissa beskriver autism enbart som en tillgång. De eventuella problem som uppstår beror inte på autismen i sig, utan på att samhället är utformat efter den neurotypiska majoriteten, argumenterar de. För Aspergers syndrom och andra former av högfungerande autism finns till och med en uppsättning alternativa diagnoskriterier, Aspiekriterierna, som definierar funktionsvarianten utifrån dess karaktäristiska styrkor och fördelar. Symtomen beskrivs systematiskt från den ljusa sidan, inte alls som i de traditionella kriterierna, där svagheter och problem står i fokus. Här framkommer till exempel att personer med autism ofta är ärliga, pålitliga, noggranna och lojala. Vi kommer med egna, kreativa infallsvinklar vid problemlösning. Vi kan fokusera intensivt och länge på det som fångar vårt intresse. Våra sinnen uppfattar mer än andras och många har ett fantastiskt minne. Vi är makalöst bra på att uppfatta detaljer och avvikelser, vilket bland annat gör oss till goda felsökare. Vi är ovanligt fördomsfria, vi kommunicerar utan dolda budskap och vi lyssnar utan att värdera. Bland annat.
Aspiekriterierna skapades av Tony Attwood och Carol Gray, två internationellt erkända experter på autism, och de lyckas verkligen vända på begreppen på ett uppfriskande vis. Den typiska "aspien" framstår med ens som en idealmänniska och de klassiska aspiedragen som rena gåvor. Indirekt belyser Aspiekriterierna också det faktum att omgivningens attityd och okunskap kan vara ett långt mycket större problem än autismen i sig. Ur det perspektivet känns begreppet funktionsvariant inte alls krystat. Vi är annorlunda, inte fel, inte sämre. Det är bra att påminna sig om det ibland.
De autistiska styrkorna går ofta hand i hand med så kallade särintressen eller specialintressen. Kombinationen kan leda till enorma framgångar. Spetskompetens är bara förnamnet.
Mina särintressen har varierat genom livet, men nästan alla har på ett eller annat sätt haft med språk att göra - teckenspråk, litteratur, eget skrivande, kalligrafitextning, korsord, ord och ordlekar. Gemensamt för dem har också varit min reservationslösa fascination och mitt fokus, som i andras ögon gjort mig till lite av en nörd inom respektive område.
Jag varken kan eller vill klassa mina särintressen som problem. Nördiga - ja. Överdrivna - kanske. Tidsödande - definitivt. Men samtidigt står de för något som närmast kan liknas vid själsfrid.
I tonåren blev jag tvungen att besöka en specialistläkare för att få hjälp med huden på mina händer, som var röd, sårig och kliande. Jag trodde själv att jag hade blivit allergisk mot något, kanske trycksvärta, men reaktionen visade sig bero på direkt slitage på huden efter ett synnerligen frenetiskt korsordslösande. Ändå fortsatte jag med samma iver, fast med ordinerade bomullsvantar som skydd. Korsorden var min fristad, mitt sätt att hämta kraft. I klurandet och bokstäverna kände jag mig trygg och levande.
Som vuxen har jag snöat in på virkning och finner samma sorts energifyllda ro där. Med tanke på det kaos och det tanke­tjatter som annars råder i mitt huvud blir det förunderligt stilla - inte tyst, men stilla - i hjärnkontoret när jag får hålla på med något som slukar min uppmärksamhet. Det är vilsamt att få vara tunnelseende ibland. Och insatsen ger resultat. Jag blir bra på det jag gör. Mina textila hantverk har mött en oväntad efterfrågan och mitt språknörderi har öppnat åtskilliga dörrar för mig genom åren, både i yrkeslivet och på fritiden. Jag har min så kallade nedsättning att tacka för mycket.

Modersmål och andraspråk

Det kan förstås verka ironiskt att jag med mitt rika ordförråd och min dokumenterade språkbegåvning faktiskt har allvarliga kommunikationsproblem. Att jag, som vigt mitt yrkesliv åt språk och kommunikation, saknar grundläggande förmågor inom samma område. Men det är skillnad på kommunikation och kommunikation. Det är skillnad på teori och praktik, på informella och formella möten, på att tala, lyssna och skriva, på spontant småprat och strukturerade diskussioner.
Mitt jobb som journalist har gett mig brutal men nyttig träning. Jag har blivit bra, även privat, på att fråga om det som jag inte förstår och jag har lärt mig att möta, inte bara bemöta, människor. Det svåra är att låta människor möta mig. En ren artighetsfråga, som "är allt bra med dig?", kan få mig att känna mig alldeles naken.
Jag kan ju prata, det är inte där skon klämmer. Men i fria samtal vacklar jag alltid. Det känns omöjligt att mitt i ett på­gående samtal överblicka vad som är viktigt och intressant, vad som hör till saken och vad som inte gör det, eller i vilken ordning jag ska berätta olika saker för att göra mig begriplig. Jag har svårt att hålla tempot och får ofta höra att jag är långsam - eller ovanligt eftertänksam. För att motverka det försöker jag ibland lägga i en extra växel, men det går ut över min förmåga att uttrycka det jag vill. Det känns som om munnen pratar fortare än jag hinner tänka, som om jag själv inte vet vad jag säger. Det kommer bara en massa ord. Jag glömmer detaljer som är avgörande för sammanhanget, eller trasslar in mig i helt ovidkommande stickspår. Ganska ofta missar jag själva huvudpoängen för att jag irrat bort mig i mitt eget prat. Eller så är jag så rädd för att bli omständlig att jag i stället fattar mig obegripligt kort. Om jag blir avbruten, om så bara av en inskjuten fråga, händer det att jag kommer av mig och helt glömmer vad jag pratat om sekunden innan.
Jag har hittat strategier, ingen som känns trygg men några som åtminstone döljer vacklandet. Min favorit är att inta lyssnarrollen, att vrida strålkastaren mot någon annan, bort från mig. Det brukar vara en tacksam roll, inte bara för att jag själv slipper hålla låda, utan också för att förvånansvärt många tycker om att prata, särskilt när de märker att någon verkligen lyssnar. Och det gör jag bra, så länge jag inte avkrävs ideliga kommentarer och egna värderingar.
Men ibland gör jag andra osäkra med min tystnad. Jag lyssnar så fokuserat att jag glömmer bort att bekräfta att jag lyssnar. När Karin och jag lärde känna varandra tog det ett tag för henne att förstå var hon hade mig, eftersom jag inte signalerade det så som folk i allmänhet brukar göra.
"Du har inte så mycket mimik och ditt kroppsspråk är ganska stilla. Och så använder du inte svarsljud - det var det första jag reagerade på när vi lärde känna varandra", avslöjade hon långt senare.
Enligt diagnoskriterierna i DSM innebär autism en "bristande förmåga till icke-verbalt kommunikativt beteende vid sociala interaktioner, alltifrån t ex bristande samstämmighet mellan verbal och icke-verbal kommunikation, till avvikelser i ögonkontakt och kroppsspråk eller bristande förståelse för och bruk av gester, till total frånvaro av ansiktsuttryck och icke-verbal kommunikation".
De specifika svårigheterna varierar alltså. Som det här med ögonkontakt. Generellt är autistiska personer inte lika förtjusta i ögonkontakt som NT-människor, men det är inte det kardinalsymtom som många tror. En del med autism undviker ögonkontakt helt och hållet. Många tycker att det är obehagligt, men klarar av det om de tvingar sig. Och så finns det de som använder ögonkontakt naturligt och spontant. En kvinna berättade för mig att hon fått sin autismdiagnos ifrågasatt av en handläggare på Försäkringskassan, just för att hon såg henne i ögonen när de pratade.
För mig är ögonkontakt mest bara distraherande. Jag tar till mig mer av ett samtal om jag får vila blicken på någonting annat. Men jag har lärt mig att ögonkontakt är viktigt - för andra. Jag vet att bristande ögonkontakt kan signalera allt från oärlighet och arrogans till ointresse och tankspriddhet, och därför påminner jag mig om att bjuda på min blick. Jag brukar passa på när motparten pratar - det är enklast. När det är jag själv som pratar kan jag bli så distraherad av ögonkontakten (och av tankarna på den) att jag tappar både tråden och orden.
Bland mina gymnasiepapper finns en samling utvärderingar från mina kurskompisar i svenska. De gäller en övning i muntlig framställning som jag minns mycket väl. Jag hade själv valt ämne - språkrelaterat, så klart - och förberett mig minutiöst, med extra omsorg om det icke-verbala. Jag övade och övade, för jag hade lärt mig att det var minst lika viktigt hur man uttryckte sig som vad man sade. Ändå är utvärderingarna nästan löjligt samstämmiga - idel plustecken och höga betyg för alla parametrar utom två: ögonkontakt och gester. Jag förstod inte var det hade gått snett, vad jag hade gjort för fel. Min lärare tyckte att jag borde lägga in naturliga pauser också. Naturliga pauser? Hur skulle en paus i den situationen kunna kännas naturlig? Och vad skulle jag göra under tiden?
Ibland övar jag i förväg även på vanliga samtal som jag vet att jag kommer att hamna i. Ibland gör jag anteckningar, ibland (men alltmer sällan) manus. När jag var yngre skrev jag alltid manus inför telefonsamtal. Eftersom jag behövde anpassa mina repliker efter responsen i andra änden blev manusen ganska komplicerade tanketräd med många förgreningar, som ändå brukade knäckas i ett tidigt skede. Ett manus är till sin natur alldeles för statiskt för att passa i vanliga samtal. Det tar ingen hänsyn till responsen och säger ingenting om tajming. Det utesluter det spontana växelspel som de flesta relationer och möten bygger på - och som vid autism brukar vara en livslång gåta.
Dialog är en balanskonst. Det gäller att kunna ge och ta i ett rimligt tempo. Att förstå vems tur det är att prata. Att kunna läsa av motpartens reaktion och svara på den. Problemets kärna ligger ofta i just ömsesidigheten. Det är nog därför jag har blivit en så inbiten skribent. Skrivandet kräver inte samma typ av ömsesidighet. Ändå ger det mig chansen att kommunicera och ta plats. Det känns som att skriven svenska är mitt modersmål, och talad svenska mitt andraspråk. När jag skriver hittar jag ord för det jag vill berätta. Jag kan sitta i lugn och ro, ta den tid jag behöver utan att bli avbruten, påpuffad eller distraherad. Min tystnad stör ingen, jag behöver inte tänka på att titta någon i ögonen eller förstärka mina ord med gester och grimaser. Jag kan lättare hålla en röd tråd, och min känsla för nyanser och tydlighet är oändligt mycket säkrare än när jag pratar.
Mitt intresse för svenska språket i allmänhet och ordlekar i synnerhet såg jag först som ett "motbevis" när misstankarna om autism kom i dagen. Jag trodde att autism per definition innebar någon form av språksvårigheter och att alla med autism tolkar allt bokstavligt. Sådan var ju inte jag.
Men snart upptäckte jag att språknördar och ordvrängare verkade vara kraftigt överrepresenterade bland högfungerande personer med autism. Jag fnissade högt när jag utforskade ett aspergerforum på nätet och bland "vanliga frågor" hittade en undran om varför det fanns så många språkpoliser på ett sådant forum - och sedan, som pricken över i, en hel avdelning vikt för språkfrågor.
Vardagen kryllar av begrepp och uttryck som blir fullständigt obegripliga om man tolkar dem bokstavligt. Hoppa över frukosten. Kasta ett öga på något. Gå på toaletten. Kasta in handduken. Hålla tand för tunga. Sköta saker med vänsterhanden. Skulle vi göra exakt som vi säger skulle världen bli en (ännu mer) surrealistisk plats. Eftersom autism ofta innebär en mer konkret och bokstavlig förståelse kan alla dessa begrepp ställa till det. Världen blir just så där surrealistisk. Men många med autism lär sig betydelsen av fasta uttryck och metaforer, ungefär som om de vore glosor på ett främmande språk. Alla tolkar inte allt bokstavligt. Språkbegåvning och bokstavlig tolkning måste inte heller stå i motsats till varandra. Tvärtom kan de hänga ihop: den bokstavliga tolkningen blir själva källan till den språkliga akrobatiken.
För mig kommer den bokstavliga förståelsen av ett budskap alltid först. Den har konstant företräde i min hjärna. Men eftersom jag i nästa steg oftast förstår även det avsedda budskapet kan jag utnyttja mitt perspektiv. Jag kan leka med orden och till exempel göra humor av det latent tokiga i en formulering - som när Karin och jag passerade en skylt utanför en frisersalong med texten:
 
PENSIONÄRER
160 kronor
"En del säljer sig billigt", påpekade jag.
Karin tittade först oförstående på mig, sedan trillade polletten ned.
"Ja, verkligen", svarade hon. "Undrar hur många man får köpa!"
För det mesta har jag inte heller några problem med abstrakta och bildliga uttryck. Snarare är jag så fascinerad av dessa språkets vindlingar och krumbukter att jag har blivit lite av en samlare. Varje gång jag har stött på ett främmande uttryck har jag lagrat det och tagit reda på betydelsen, med en behaglig känsla av att vara lite rikare efteråt.
Då och då går jag ändå i fällan, som en kväll när vi höll på med dramapedagogiska samarbetsövningar i kören. Vi delades in i två grupper, och den ena gruppen fick lösa en uppgift medan den andra tittade på. Efter första ronden vände sig instruktören till grupp två och sade:
"Okej, vi går över till andra sidan."
Jag reste mig och gick över till andra sidan av salen. I några sekunder undrade jag varför alla var så sega och slöa, ingen hängde ju på, folk satt kvar där de satt. Sekunden senare förstod jag. Jag gick tillbaka till min grupp, både generad och lite road. En typiskt bokstavlig tolkning i en typiskt oförarglig situation.
Utöver alla bildliga uttryck finns det också massor av luddiga begrepp i vardagsspråket, begrepp som används som om de vore absoluta och definitiva, men som alltid är relativa och beroende av tolkning. Lagom. Ett par. En stund. Färdig. Eller det där med att göra sitt bästa. Sådana uttryck ställer till det minst lika mycket. Jag vill veta exakt vad jag har att förhålla mig till. Ska jag träffa någon räcker det inte med ett: "Kom runt lunch." Jag vet inte vad som menas med ett: "Vi hörs senare." Om någon ber mig att vänta i "fem sekunder" eller frågar om jag har "en minut" är det enda jag säkert vet att det inte rör sig om just fem sekunder eller en minut.
Nyligen fick jag ett sms av mamma, som skulle hämta upp mig med bilen: "Jag åker om en stund. Ringer snart." Jag var tvungen att fråga henne vilket som kom först - "om en stund" eller "snart". När jag ber om sådana förtydliganden gör jag det inte för att retas, märka ord eller konfrontera andra med deras otydlighet. Det handlar om att jag vill göra rätt. Och då behöver jag veta vad rätt är.
I många situationer kan jag se flera möjliga tolkningar av en formulering, men inte avgöra vilken som är den rätta. Heléne, psykologen i mitt utredningsteam, hade för vana att avrunda våra möten med frågan:
"Är det något mer du tänker på?"
Den tekniken var hon inte ensam om. Varje gång någon hade frågat mig något liknande hade jag blivit ställd. För mig var det en mycket märklig undran. Jag tänkte ju på en massa saker, hela tiden. Självklart fanns det alltid något mer som jag tänkte på. Visst anade jag att frågan var just ett sätt att avrunda, men jag var långt ifrån säker och jag förstod aldrig vad jag förväntades svara, allra minst när den dök upp i slutet av ett samtal, när tiden började rinna ut. Heléne var den första jag vågade möta med ett rakt svar. Och jag vet att hon bytte strategi efter det.
Andra gånger förstår jag innebörden i ett budskap, men blir blockerad av mer fyrkantiga skäl. Vid källarförråden hemma finns en skylt med texten "Släck ljuset". Jag förstår mycket väl innebörden - jag ska komma ihåg att släcka efter mig när jag är färdig med mitt ärende i källaren. Ändå tvekar jag varje gång jag kommer ned och vill tända lampan. Det står ju "släck".
En annan olycklig formulering är den som finns på många dörrar: "Håll dörren stängd", eller "Denna dörr skall hållas stängd". Varför ens ha en dörr, om man inte får öppna den? Ett "Ring här" intill en ringklocka får det att klia i mina fingrar, oavsett om jag har något ärende innanför dörren eller bara går förbi. Och "Se upp"-skyltar är i mina ögon mycket märkliga, oavsett om begreppet följs av "för ficktjuvar", "för passerande tåg" eller "lekande barn".
Därför blev jag lycklig redan i farstun när jag första gången kom till en samtalskväll för vuxna med neuropsykiatriska funktionsvarianter. En skylt på väggen angav: "Se ned - trappsteg", och under texten fanns en tydlig pil som pekade ned mot det förrädiska trappsteget. Sannerligen, jag hade hittat hem.

I lagens namn

Linas tillstånd har förvärrats, dels har depressionen inte förbättrats, utan snarare försämrats. Dessutom upplever hon en tilltagande hopplöshet då tillståndet inte vänder. Hon har blivit alltmer fokuserad på döden, som den enda utvägen för att slippa må så dåligt som hon nu gör. Linas tillstånd skiftar kraftigt, hon försöker samarbeta periodvis, men då ångesten tar överhand, kan vi inte nå en arbets­allians tillsammans med henne.
Överläkare, psykiatriska kliniken, 8 maj 2007 i ansökan om förlängning av LPT-vård § 12
Hur ska jag få ur mig allt jag inte orkar bära? Eller: Hur ska jag lyckas bära på allt jag inte orkar? Hur ska den sorg som bor så djupt i mitt väsen kunna kondenseras, finna en väg genom alla vävnader, gräva nya strömmar genom tårkanalerna och skölja ur mig de gifter som dödar allt liv?
Jag är inlagd igen. Det blir bättre. Hur kan de säga så? Kanske är det så de måste säga, måste tro. För att (över-)leva med mig, för att förmå mig att överleva. De menar väl och jag förstår att de tror på vad de säger. Deras ögon kan se ljus; för dem är ljuset verkligt. Men vi lever i parallella världar. Deras verklighet är inte min. Mot mörkret står jag ensam. Alltid ensam.
Allt som känns gör ont. Telefonsamtal, sms, besök, brev: vi har inte glömt dig. "Vi saknar dig, vi håller på dig, vi väntar på dig", står det på ett kort som följer med en budad blombukett från några tidigare kollegor. Mamma och pappa hälsar på. Då och då kommer någon vän hit. Men varje påminnelse om att jag är älskad gör ont, inte med den sortens sköna smärta som värmer innanför bröstbenet, utan med sorg över att jag inte kan möta kärleken, skuld över att jag skadar dem som vill mig väl och ångest inför att kanske behöva avsluta relationerna genom att lämna livet. Mitt svek har så många dimensioner.
Birgitta har slutat. Efter ett år som min DBT-psykolog gick hon i pension, vilket för mig kom som en chock eftersom hon hade missat att i god tid informera mig om planen. Birgitta fick mig att berätta om sådant som förut kändes onämnbart, och jag hade utgått från att vi tillsammans skulle ta hand om alltihop och knyta ihop säcken när vi båda ansåg att det var dags. Inte att hon skulle försvinna innan dess. Men jag svalde, försökte för hennes skull att inte visa vilket kaos hon skapade genom att gå. Hon menade aldrig något illa och hon gjorde mycket gott.
Nu väntar jag på en ny samtalskontakt. Färdighetsträningen, den i grupp, är avslutad, men den individuella delen av terapin är inte i samma skede. Jag behöver fortsatt hjälp, det är alla eniga om. Eftersom jag förmodligen skulle få vänta längre på en DBT-psykolog har jag gått med på att träffa en "vanlig", från den allmänpsykiatriska mottagningen. Kortare väntetid känns viktigare än en särskild inriktning. Men kortare väntetid visar sig handla om månader. Och på avdelningen får vi ingen terapi. Det är öppenvårdens bord.
Visst får jag hjälp. Tillsyn. Skydd. Samtal. Visst finns det de som förstår ungefär hur jag fungerar, personal med stora hjärtan, varma ögon och kloka tankar, människor som frågar, tittar till mig, ser och lyssnar. Men jag blir bara sämre - och jag känner mig i vägen. Jag känner mig krävande i all min anspråkslöshet, påstridig i allt tillbakadraget, besvärlig trots mina försök att vara till lags. Jag känner mig skyldig som ocku­perar en så sällsynt värdefull vårdplats, en plats som någon annan förmodligen skulle behöva och förvalta bättre.
"Depressiva vanföreställningar", konstaterar läkarna enkelt, som om det vore självklart att mina så kallade föreställningar saknar substans.
"Du är inte besvärlig. Du har det besvärligt", säger en överläkare som lyckas se ovanligt långt in i mitt inre.
Hennes ord både tröstar och skrämmer mig. Jag förstår att de vill hjälpa. Men jag vet. Jag ser ju hur högt trycket på slutenvården är och hur jag som misslyckad patient blockerar vägen in. Vad är det egentligen vi väntar på? En mirakelmedicin? En spontan förbättring? Bättre tider? Om lösningen hade funnits här, i färgglada pillerburkar, gula filtar och vakande ögon, då borde jag väl ha varit framme för länge sedan? Jag borde väl åtminstone inte ha blivit sämre?
Förtvivlans trådar drar i mig, drar och manar till handling: Gör något! Här kan du inte vara. Här kommer du aldrig att finna en lösning. Sanningen finns inte här. Svaren finns inte här. Livet finns inte här. Du måste ta dig ut, hem, bort.
Ja. Jag måste härifrån. Jag har varit medgörlig och resonlig. En duktig patient, som nickat, som svalt deras piller, råd och rekommendationer, som gått med på inläggning när läkarna har ansett det nödvändigt. Men varför? Jag orkar inte mer. Hur kan jag bli tydligare än så? Jag orkar inte mer. Mot det finns inga argument, ingen tröst, ingen bot. Jag har kompromissat så gott jag kan, men nu står jag inte längre ut, varken med att vistas på avdelningen eller med min känsla av att jag inte borde vara här.
Jag vill inget hellre än att någon ska omfamna mig, rädda mig, dra mig bort från avgrunden. Och just därför måste jag gå. För ingen annan kan rädda mig. Jag måste bli subjektet i mitt eget liv, som Birgitta brukade säga.
Med sällsynt beslutsamhet plockar jag ihop mina tillhörigheter och ber att få skrivas ut. Jag vet att jag har rätt till det, jag är frivilligt inlagd. Mina händer darrar när jag samlar ihop mina saker - om det är av rädsla eller någon medicin vet jag inte. Det får bli som det blir, det får gå som det går. Jag måste närma mig elden. Jag kanske kommer att bränna mig. Jag kanske finner en glöd. Men inte här. Inte här, med armarna bakbundna av framtvingade löften och tillfälliga, meningslösa överenskommelser.
Insisterar på att lämna avdelningen. Saknar i nuläget sjukdomsinsikt eller något hopp om att hon ska kunna bli hjälpt. Undertecknad bedömer att patienten har en svår depression. Är idag mer ångestfylld och mer aktiv än tidigare, dock fortfarande svårt deprimerad och vill ej samarbeta. Undertecknad skriver därför ett vårdintyg, 100 procent vak. I nästa vecka ställningstagande till elbehandling.
Journalanteckning läkare 1, LPT-bedömning, 4 maj 2007
Företer alla klassiska depressionssymtom och suicidrisken bedöms betydande, vårdintyg för konvertering utfärdat och patienten bedöms ha en allvarlig psykisk störning, vara i oundgängligt behov av psykiatrisk vård. Ambivalent härtill och med anledning av suicidrisk farlig för sig själv. Konverteras klockan 19:10. Informeras om detta.
Journalanteckning läkare 2, LPT-bedömning, 4 maj 2007
Jag kommer inte ut, inte hem, inte bort. Jag kommer ingenstans.
Psykiatrisk tvångsvård. Det är en egendomlig upplevelse, att vara frihetsberövad i lagens namn utan att ha begått något brott, att bli mer eller mindre omyndigförklarad trots ett relativt intakt förnuft. Jag hålls inlåst mot min egen vilja och får inte bestämma själv över mitt liv eller min behandling. Lagen om psykiatrisk tvångsvård, LPT, tar vid där min kraft har tagit slut.
Och nödutgången till den slutgiltiga utvägen är stängd nu; vakande ögon följer mig dygnet runt. De finns vid min säng när jag sover, i dörröppningen när jag duschar eller går på toaletten, intill matsalsbordet när jag äter. Extravak. Personlig livvakt. Jag undrar hur mycket de där ögonen verkligen ser.
Efter några dagar kallas jag till länsrätten. När en patient konverteras som jag, från frivillig vård till tvångsvård, prövas det automatiskt i domstol. Ingen ska kunna hållas inspärrad på lösa grunder, får jag veta. Förhandlingarna sker med full sekretess i ett konferensrum på kliniken. Kraven på mig är minimala. Jag får ett juridiskt ombud och det är upp till läkaren att övertyga rätten om att tvångsvård är nödvändig - inte upp till mig att bevisa motsatsen. Men hela processen, att sitta där blottad och granskad inför ledamöter och sakkunniga, kostymer och dräkter och läkarrockar, den får mig att känna mig så outsägligt liten och så väldigt, väldigt sjuk. Så galen.
Lider av en allvarlig psykisk störning. I oundgängligt behov av kvalificerad psykiatrisk dygnetruntvård.
När rätten meddelar att konverteringen var riktig och att tvångsvården förlängs förstår och accepterar jag det, i alla fall förnuftsmässigt och i den mån man nu kan acceptera ett tvång. Jag håller inte med, men jag förstår motivet. Jag vill inte bli räddad men förstår att andra måste rädda mig. Jag fattar att tvångsvården är ett skydd i en situation då jag annars skulle vara fullständigt skyddslös. Med domen - det står faktiskt "dom" i rättens papper - följer paradoxalt nog också en viss lättnad. Skuldkänslorna retirerar för ett tag. Besluten är inte mina. Nu upptar jag inte längre en sängplats av egen vilja, någon annan har bedömt att jag måste ha den. Någon annan bestämmer över min frihet och har rätt att fortsätta med det. Någon annan hindrar mig från att ta mitt eget liv. I lagens namn: stanna.

No right to remain silent

Det märkligaste på psyk är inte det uppenbart galna, eller det till synes galna.
Tanken slår mig i sin självklarhet en eftermiddag i dagrummet. Jag har placerat mig vid ett bord så långt från den skränande tv:n jag kan komma. En bit bort, med benen i kors, sitter den vårdare som för tillfället har till uppgift att se till att jag inte tar livet av mig. På tv:n pågår någon sorts gala. Glitter och glamour. Själv försöker jag skriva och lyssna på Brahms, utan större framgång eftersom musiken i mina hörlurar får massiv konkurrens från tv:n, från tv-tittarna och snart också från en spontan allsång. Arne lades in häromdagen - maniskt skov - och vill iklädd hockeytröja och med ivrigt viftande armar få i gång patienterna i dagrummet. Han tar ton med sin varma basröst.
"Härlig är jorden, den kan väl alla?" frågar han retoriskt.
Två kvinnor i soffan nickar och stämmer in i sången. Jag resignerar och stänger av min spelare. Majoriteten vinner. Härlig är jorden.
Den psykiatriska slutenvårdsavdelningen är som ett eget mikrokosmos, skilt från den övriga världen av en sliten fasad och säkerhetsdörrar. Den som vill komma in eller ut behöver godkännande av personal med nyckelkort. Mat, mediciner, post och ren tvätt rullas med metalliskt skrammel in i vagnar som sedan rullas ut igen med nya uppdrag till omvärlden. Relationer, konflikter och incidenter uppstår oberoende av det som händer utanför.
På ett fåtal vårdplatser samlas det stora upptagningsområdets allra svårast psyksjuka. Det blir ofrånkomligen en märklig tillvaro.
Jag har sett människor dansa på borden. Jag har hört människor skrika av vrede, ångest, eufori och förtvivlan. Jag har blivit förväxlad med Jeanne d'Arc oupphörligen i flera månader. Jag har blivit anklagad för att ha en affär med maken till en psykotisk patient: "Alla vet hur det ligger till". Jag har hittat en rumskamrat blodig på golvet efter ett självmordsförsök. Jag har duckat för flygande blomkrukor och backat undan närgångna medpatienter. Jag har sett människor få sammanbrott, jag har sett människor få utbrott, ibland så svåra att de måste injiceras med lugnande medel och bältesläggas.
Jag har vaknat mitt i natten av att en naken kvinna stått i mitt rum och med blicken på mig kissat rakt ned på golvet. Jag har vaknat av att en gråhårig, vänligt leende liten tant pla­cerat bananer runt mitt huvud i sängen, som en gloria - "för att skydda dig". Jag har vaknat av tjutande larmsignaler som signalerat akutläge någonstans i huset, ibland precis utanför i korridoren.
Jag har sett människor leta efter mystiskt placerade sändare. Jag har sett människor gömma sig för osynliga fiender. Jag har blivit informerad om att tredje världskriget just brutit ut utanför fönstret. Jag har fått kryptiska meddelanden från de döda via en spontan-seans. Jag har delat matsal med människor som ätit med händerna från uppläggningsfat och druckit direkt ur tillbringarna. Jag har delat toalett med människor som smetat ut sitt bajs på sitsen eller gjort små konstinstallationer av det som funnits i sanitetspåsen.
Och jag har insett att jag är en av dem. Faktiskt är det ju så.
Jag skulle inte kalla mig galen. Jag vet vad jag heter, uppför mig någorlunda civiliserat och har en hyfsat fast verklighetsförankring, även när jag mår som sämst. Icke desto mindre är jag i perioder så sjuk att det klassas som en allvarlig psykisk störning, vilket innebär att jag måste hållas inlåst, under uppsikt. Jag är kanske mer tillräknelig än vissa medpatienter, men inte nödvändigtvis klokare. Mer välanpassad, men inte nödvändigtvis lyckligare. Jag är inte mer eller mindre normal än någon annan, inte mer eller mindre galen.
Trots allt är vi psykpatienter som patienterna på vilken annan vårdavdelning som helst. Jag har inte träffat någon som jag kategoriskt skulle kalla galen. Däremot har jag träffat flera som blivit mina vänner. Nästan alla kommer hit direkt från en alldeles vanlig vardag, med jobb och skola, relationer och intressen, behov och drömmar. Ingen samhällsgrupp är förskonad från psykisk ohälsa. Det enda som gör klientelet lite mer iögonenfallande här är att ytterligheterna har samlats på en och samma plats. Råkar man få se de värsta skoven samtidigt, under ett och samma tak, då kanske ordet "normal" eller "vanlig" inte är det första man kommer att tänka på. Men skrapar man bara lite på ytan och får mer än en ögonblicksbild, då ser man att vi psykpatienter inte är så värst exotiska, spännande, irrationella - eller ens särskilt galna. Det finns logik också i kaos.
Ibland har det slagit mig, att om man samlade de svårigheter som ryms i patientkretsen och sedan fördelade allt lika mellan oss, då skulle vi kanske kunna friskförklaras, allihop. Vissa patienter pratar konstant, andra inte alls. Vissa klarar inte av att äta eller dricka, andra rensar faten fullständigt. Vissa är djupt deprimerade, andra maniskt euforiska. Vissa hämmas av tvång, andra agerar impulsivt och lynnigt. Vissa sover alldeles för mycket, andra kan inte sova en blund. Vissa älskar sig själva gränslöst, andra hatar sig själva så mycket att de går under.
Och ändå: märkligast av allt är inte alla skruvade situationer och sjuka medmänniskor. Det märkligaste är hur fort man vänjer sig. Även det mest avvikande upphör snabbt att förvåna. Det blir vardag, det också, liksom miljön och rutinerna. Allsång med hockeytouch i dagrummet hör till de trevligare inslagen, men är inget som får någon att höja på ögonbrynen i detta mikrokosmos.
På ett sätt känns slutenvårdsavdelningen som en trygg plats med sina fasta rutiner, dygnet runt-bemanning och ambitionen att skydda mig från att göra mig själv illa. På ett annat sätt är det här en av de mest otrygga platser jag har vistats på, inte bara på grund av oberäkneliga, utåtagerande och ångestfyllda medpatienter, utan också för att det är så mycket i min patient­roll som gör mig stressad och illa till mods.
Hela tiden känner jag mig observerad, granskad och be­­dömd. Det finns ögon överallt. Tolkningarna görs ofta utan min vetskap, men når mig ibland via omvägar. Någonting jag gjort eller inte gjort kan oväntat tas upp senare, exempelvis vid ett läkarsamtal, vilket vittnar om att personalen både ser och tolkar, men inte alltid förstår. Om jag sitter i dagrummet och virkar kan det ses som ett tecken på att jag mår bättre, att jag är mer social, lugn och harmonisk. Att virkandet är mitt sätt att hantera ångest, att mitt skenbara lugn i själva verket rör sig om sammanbiten fokusering och att min placering i dagrummet beror på att det är enda platsen där jag får sitta med potentiellt farliga redskap som nål, sax och tråd - allt det hamnar i skymundan. Om jag ber om frigång för att kunna ta en promenad ser somliga det som en förbättring, andra blir misstänksamma och undrar varför det är så viktigt för mig att få komma ut.
Jag är hela tiden osäker, eftersom jag förstår att jag bedöms men inte hur, och därför inte heller har en chans att nyansera och förklara, eller korrigera det som ibland blir fel. Kommunikationen brister också lite för ofta för att jag ska känna mig trygg och delaktig i min egen behandling. Den dagliga ronden sker utan patienter: läkare och avdelningspersonal sitter ned i ett angränsande konferensrum och går igenom patient för patient. Återkopplingen från ronden till övrig personal finns det rutiner för. Men sedan stannar det av någon anledning ofta där, medan personalen utgår från att någon annan har informerat mig om eventuella förändringar och beslut. Jaha, visste du inte om det? Ojdå, det tog jag för givet. Jaha ja, nu vet du i alla fall.
Samtidigt som jag känner mig konstant iakttagen och bedömd på avdelningen verkar jag paradoxalt nog ha en förmåga att bli mer eller mindre osynlig i situationer när jag verkligen skulle behöva bli sedd. Många långa timmar tillbringar jag hopkrupen på sängen eller sittande på golvet i ett hörn - det känns av någon anledning säkrast där, där fast mark förenas med två stabila väggar - med ångesten som enda sällskap. Aldrig har jag känt mig så utlämnad och utsatt som då, inlåst på en plats som ska borga för trygghet, stöd och förståelse men som ändå lämnar mig rädd, övergiven och ensam.
"Du ska inte behöva vara ensam när du mår så här."
Vissa dagar är jag ensam på rummet timmar i sträck, en märklig kontrast till de perioder då jag har extravak dygnet runt. Den kvadratiska lilla fönsterrutan i dörren ut mot korridoren gapar tom medan den röda signalknappen intill sängen stirrar uppfordrande på mig. Jag vet att ansvaret delvis är mitt. Hjälpen är bara en knapptryckning bort. Ändå går det inte. Jag vill men kan inte, lika lite som jag klarar av att resa mig och gå ut i korridoren för att leta upp någon att prata med. Jag är fast, även fysiskt, i ångestens grepp. Ju sämre jag mår, desto mer drar jag mig undan, desto tystare blir jag. Det sitter som en reflex i mitt väsen. Be om hjälp, har de sagt. Men när jag väl har låst mig är det svårt. Då skulle jag behöva någon som knackar på.
För att hantera de ensamma stunderna lär jag mig att dela upp tiden i små, små enheter. En sekund i taget. Från det här andetaget till nästa. Jag gör avtal med mig själv: Om ingen har tittat till mig när jag har tagit hundra andetag ska jag trycka på signalknappen. Och jag andas, räknar, andas så långsamt jag bara kan för att slippa trycka, i hopp om att någon ska komma och bryta min förhäxning innan andetagen är slut. Efter hundra andetag har jag ofta ventilerat ut min beslutsamhet, tvekar på nytt inför knappen och utökar spannet med ytterligare tjugo, femtio eller hundra andetag. Kanske behöver jag trots allt inte någon att prata med? Vad var det egentligen jag hade tänkt be om? En stund i taget. Knappen lyser röd.
Många gånger får jag känslan av att personalen vill så mycket mer än vad resurserna tillåter. De vill räcka till för alla, naturligtvis, men de är helt uppenbart för få och har alldeles för många bollar i luften. Underbemanning och överbeläggningar på klinikens båda avdelningar hör till vardagen. Här finns knappt trettio vårdplatser. Upptagningsområdet har över 165 000 invånare. Det betyder att det går i runda slängar 5 500 invånare på en vårdplats. Så bra mår inte östgötarna. Ibland får jag ligga i en säng i korridoren, ibland dela en enkelsal på två eller en dubbelsal på tre, och en ovanligt knökfull natt blir jag tvungen att sova i bältessängen i akutrummet, inte för att jag behöver spännas fast, utan för att den sängen är den enda lediga på hela kliniken. Då skakar till och med nattsköterskan oförblommerat på huvudet. Han tycker att det är ovärdigt.
Läkare kommer och går. Jag har tappat räkningen för länge sedan. Idel nya ansikten möter mitt, alla med samma outtalade begäran om att jag ska dela med mig av mitt inre.Olika läkare gör olika bedömningar, använder olika strategier och kan riva upp varandras beslut från en dag till en annan. Det skulle vara förvirrande för vem som helst. För mig - vidöppen för andras åsikter och extremt känslig för förändringar och motstridiga budskap - känns det tidvis som rena cirkusen.
Frustration över att byta läkare hela tiden och att alla säger olika saker. (...) Det är ett stort problem att ingen läkare är patient­ansvarig läkare för patienten under någon längre period och att patienten hela tiden får olika besked om vad som gäller.
Journalanteckning, psykiatriska kliniken
Även för avdelningspersonalen blir det rörigt, vilket spär på mitt eget kaos. De gånger jag vill kontrollera att jag har uppfattat deras budskap rätt känner jag mig besvärlig. "Patienten är tydligt försäkringsanskaffande i samtalet." Men jag slår inte ned på motsättningar för sakens skull eller för att kritisera. Jag försöker bara förstå, jag vill veta vad som gäller. Jag letar efter tydlighet och konsekvens. Som inte alltid finns.
I samma ögonblick som jag skrivs in som patient lämnar jag ifrån mig en del av tolkningsföreträdet, rätten att definiera mitt mående och varande, mitt beteende och min personlighet. Oavsett om jag är här frivilligt eller för tvångsvård blir jag beroende av personalens bedömningar och åsikter. Plötsligt har någon annan rätt att bestämma om jag får gå ut eller inte, om jag får vara ensam eller inte. Plötsligt tolkas det jag gör och säger ur ett patologiskt perspektiv. Eller snarare ur en hel rad olika patologiska perspektiv. Slutsatserna varierar.
"Försöker du göra mig orolig nu?"
Överläkaren sitter bakåtlutad i stolen med armarna i kors över bröstet. Han verkar tro att han har kommit på någonting. Genomskådat mig. Tonen klingar överlägsen och arrogant i mina öron, frågan verkar vara retorisk mer än undrande.
Jag känner mig så ensam, så missförstådd och utlämnad. Och jag förbannar mig själv för att jag blottade mig, för att jag försökte vara så rak och öppen som möjligt i hopp om att han hade någon hjälp att erbjuda. Förmodligen borde jag veta bättre.
De senaste dagarna har jag haft extravak eftersom jag anses vara en fara för mig själv. Nu ska övervakningsgraden rutinmässigt prövas för det kommande dygnet. Den här jourläkaren, som jag har träffat kort några gånger förut, ska bestämma sig för om vaket ska vara kvar, eller om det ska ersättas av extra tillsyn med jämna mellanrum. Och så kom en standardfråga: Har jag tankar på att göra mig illa? Svaret var enkelt och svårt.
"Ja", erkände jag. Motvilligt, eftersom jag skämdes. Ärligt, eftersom jag varken kan eller vill ljuga.
Men sanningen är tydligen fel. Sanningen är tydligen inte sanningsenlig nog. "Försöker du göra mig orolig nu?"
Kanske borde jag ha förutsett detta. Överläkaren har tittat i min journal, noterat att jag har en personlighetsstörning, eller kanske har, eller kanske har haft - jag vet inte vilket. Och så tror han att han vet hur jag fungerar: manipulativt och duperande. Att jag säger en sak och menar en annan, och kanske gör en tredje. Att jag roar mig med att oroa andra.
Det leder till en omöjlig situation. Hur jag än gör blir det fel. Om jag säger som det är får jag höra att jag manipulerar, eller som nu, att jag är ute efter att väcka oro. Om jag inte skulle säga som det är skulle jag förmodligen få höra ungefär samma sak. Om jag i stället skulle välja att inte svara, att inte berätta, då skulle jag kanske få höra något i samma stil, alternativt att jag beter mig barnsligt, motarbetar behandlingen eller personalen eller livet eller världen eller alltihop på en och samma gång.
Hur ska vi kunna hjälpa dig när du inte samarbetar? Det är lite som i amerikanska polisfilmer: allt jag säger kan användas emot mig. Den stora skillnaden är att jag inte får någon förvarning och, framför allt, att jag inte har the right to remain silent.
Jag har varit ärlig. Jag har blivit ifrågasatt. Ändå blir jag inte arg, jag säger inte ifrån. Nej, jag skäms. Jag krymper ännu mer där jag sitter, trött och hopsjunken på stolen med en skötare intill. Det är inte den ertappades skam, snarare den underliga sortens skam som uppstår hos den som har blivit slagen, eller hos den som har blivit bestraffad utan att veta varför. Skötaren sitter för övrigt helt tyst. Jag vet inte om jag ska tolka det som att han håller med läkaren eller som att han håller inne med eventuella invändningar. Jag önskar att han kunde säga något som gav mig en antydan om ifall det här är just så bisarrt som jag upplever det, eller om det är en situation som jag ska finna mig i.
I någon sorts bakvänd självbevarelsedrift försöker jag balansera mig vidare genom samtalet, trippa på tå, så korrekt jag bara kan. Det blir korta meningar och långa tankepauser när jag ska kombinera hänsyn med ärlighet. Jag säger det jag måste, inte det jag behöver. Ja. Nej. Vet inte. Rädd för att trampa fel igen, rädd för överläkarens reaktion, ännu mer rädd för min egen. Det går inte så bra.
"Alltså, Lina", avbryter han, "du är en mästare på att överföra din egen ångest på andra!"
Jag tystnar igen. Vad svarar man på ett sådant psykiatriskt utlåtande?
"Åh, tack! Jag har övat jättelänge."
Eller: "Så trevligt att du tog emot den. Nu, när du ändå har den hos dig, kan du passa den ett tag för jag skulle vilja vara ledig resten av dagen."
Eller kanske ett: "Oj, ursäkta, smet den i väg sådär, förlåt, jag ska se till att den håller sig på plats nästa gång."
Jag är svarslös, får inte ur mig någonting. Det är nog lika bra.
I journalanteckningen, som jag några dagar senare får läsa eftersom den hör till underlaget i en tvångsvårdsförhandling, noterar överläkaren:
"Emotionellt tillbakadragen. Som vid tidigare samtal är hennes kommunikationsstil mycket präglad av att framkalla ångest och osäkerhet hos undersökaren."
Det är möjligt att min så kallade kommunikationsstil har framkallat ångest och osäkerhet hos "undersökaren". Men det har aldrig varit min avsikt. Den där osäkerheten säger nog mer om undersökaren än om mig. Det värsta är att jag ändå tar åt mig. Orden sugs in i mig som sanningar och jag hatar mig själv för att jag är så där. Jag är en ful människa. Jag är en manipulativ ångestöverföringsmästare. Det är oförlåtligt.

Så överkänslig

Redan några år efter att jag flyttat hemifrån konstaterade jag att jag måste ha extrem otur på bostadsfronten. Jag lyckades alltid hamna i så ofattbart lyhörda hus. Jag har flyttat från lägenhet till lägenhet - i vuxen ålder har jag avverkat drygt ett dussin bostäder - men ingenstans funnit den ro som jag söker, ett hem som är tillräckligt tyst för att jag ska kunna slappna av och må bra. Det är ljud utifrån, det är ljud från ventilation och vattenledningar och det är ljud från intilliggande lägenheter.
Över lag vet jag mycket mer om mina grannar än vad jag vill veta, säkert också betydligt mer än vad de skulle vilja att jag visste. Han som bodde ovanför mig förut kissade stående (det hördes på skvalandet) och innan han lämnade lägenheten gick han alltid en kontrollrunda med ytterskorna på - jag gissar på ett par lågskor i skinn med hård klack. Paret bredvid delade frikostigt med sig av sitt samliv, inklusive avancerade rollekar i sängen. Han som flyttade in efter dem försökte varje vardag att gå upp klockan halv sex men kom inte upp förrän tidigast kvart över sex. Min nuvarande granne håller mig uppdaterad om med- och motgångar för ett visst hockeylag. En annan verkar jobba sena kvällsskift - jag vaknar av hans fotsteg när han kommer hem och av hans snarkningar några timmar senare. Ytterligare en annan granne hade nog någon form av livskris nyligen. Hon spelade Molly Sandéns "Why am I crying" på repeat i flera dagar, mellan fem och femton gånger per dygn. Jag var uppriktigt bekymrad för henne och funderade på om jag skulle ringa på och fråga hur det var med henne, men avgjorde att hon nog skulle må ännu sämre om hon förstod att delar av hennes privatliv hade läckt ut.
Även när det är relativt tyst hemma går jag på helspänn, eftersom jag när som helst kan drabbas av oönskade ljud. Jag har alltid tyckt att det är märkligt att bostäder marknadsförs med tillgångar som balkong och hiss, tvätt- och diskmaskin och utsikt och läge och ljusinsläpp och takhöjd och fönsterdjup och stuckaturer - utan att ljudbilden nämns med så mycket som ett ord.
Så länge jag kan minnas har jag haft svårt att förhålla mig till ljud. Jag kan bli helt blockerad av ljud som andra inte ens noterar - en surrande fläkt, en avlägsen gräsklippare, någon som tuggar eller bara andas ljudligt. Vissa helt vardagliga ljud drar i gång rena känslostormar. Några av mitt livs värsta ångestattacker och några av mina första självskador har jag i efterhand kunnat relatera till situationer där jag har känt mig trängd till desperation av ljud.
I många år funderade jag över varför jag reagerade så starkt. Ofta fick jag höra att jag var överkänslig, inte i neutral bemärkelse, utan med en negativ underton som signalerade "gnällig" och "skärp dig". Jag skämdes för den där överkänsligheten i tron att den skvallrade om bristande hänsyn. Jag måste vara mer överseende, resonerade jag. Visst skulle lillebror få spela musik. Visst måste pappa få äta sitt älskade Falu råg-rut, även om det förvandlade hans mun till en så effektiv resonanslåda att jag höll på att få spel. Visst måste folk få prata och skratta i skolkorridorerna. Det förstod jag ju. Alltså måste jag lära mig att härda ut. Många gånger har jag önskat att jag hade en på och av-knapp, att jag skulle kunna blunda med öronen eller att det åtminstone fanns en volymkontroll någonstans.
Att mina sinnen verkligen fungerar annorlunda och att mina reaktioner är neurologiskt betingade insåg jag först i samband med autismdiagnosen. Jag förstår nu att jag är precis så överkänslig som andra har hävdat, men inte riktigt på det sätt som de har menat. Och jag förstår att mina olika bostäder inte har varit några extremfall. Det är jag som är extremfallet.
En annorlunda perception är mycket vanlig vid autism, så vanlig att fenomenet numera finns med i diagnoskriterierna. För vissa handlar det om en minskad känslighet för sinnes­intryck, men oftare yttrar det sig i just en överkänslighet. Många är som jag mycket ljudkänsliga, en del blir distra­herade av särskilda synintryck, andra av dofter. En del äter bara mat med en viss konsistens, temperatur eller smak. "Fel" sorts beröring kan innebära obehag, och ibland är inre signaler - om smärta, värme/kyla, trötthet, hunger/mättnad eller behov av att gå på toaletten - satta ur spel.
Ofta saknas också ett "filter". Alla intryck går rakt in, lika starkt, utan sortering. För mig är det svårt att till exempel lyssna på en samtalspartner i ett sorl av röster, 
eller att ta in muntliga instruktioner om någon sitter och viskar, trummar med fingrarna eller klickar med en penna. Människor utan autism har för det mesta ett sådant filter. Hjärnan fixar sorteringen av sig själv. De flesta hinner inte ens bli medvetna om det som fastnar i filtret, bara om det som passerar igenom.
Perceptionskänsligheten har slagit igenom i flera av mina sinnen. Näst efter ljud på listan kommer dofter. När jag kommer in i ett trapphus, en hiss eller ett mindre rum kan jag ofta dra vissa slutsatser om vem som har varit där innan. Om någon i närheten har fel eller för mycket parfym (enligt min näsa), om det ligger ett bananskal eller något annat starkt doftande i en papperskorg, eller om ett avlopp luktar unket, kan jag inte tänka på något annat.
Även ljus och viss typ av beröring kan innebära problem. Jag undviker starkt ljus i möjligaste mån, använder solglasögon även om det är mulet och får huvudvärk av vissa lysrör. Jag kan inte koncentrera mig om jag har "fel" kläder på mig, om de till exempel har färger eller mönster som stjäl min uppmärksamhet, om de sitter för tajt eller har lappar eller sömmar som skaver och kliar.
Att uppleva världen så intensivt kan vara en njutning och tillgång i vissa sammanhang, men en ren terror i andra, vilket också återspeglas i de olika begrepp som används för att beskriva samma fenomen: allt från "extraordinärt välutvecklad perception" till "perceptionsstörningar". För mig är känsligheten övervägande ett handikapp. Visst kan jag fascineras av den, och mina vänner skojar ibland om att jag borde ta tjänst som narkotikahund eller spaningspolis (en gång råkade jag faktiskt upptäcka en narkotikaaffär på väg till mataffären - jag hörde dealandet). Men allvarligt talat: det är svårt att leva ett vanligt liv när man inte kan värja sig, när nervsystemet intar hög beredskap inför allt. Jag är fullständigt värnlös, världen anfaller från alla håll på alla frekvenser hela tiden. Jag kan i bästa fall välja bort de mest mardrömslika miljöerna, men aldrig värja mig från intryck.
Att resa kollektivt är till exempel alltid ett vågspel. Sedan några år pendlar jag mellan Linköping och mitt jobb i Norrköping, och resorna kan vara mer krävande än mitt arbete. På bussen kan jag inte välja mina medresenärer och vi sitter dessutom ganska tätt. Värst är det på morgnarna när alla går på i varsitt moln av dofter - parfymer, rakvatten, schampo, tvättmedel. Någon har tagit en sista rök före avgång, någon dricker kaffe, en annan är i full färd med frukostmackan som kan lukta lite hur som helst. Ljuden är ännu värre. Bussfläktarna avskyr jag och jag försöker sätta mig så långt ifrån dem som möjligt, men de är av förklarliga skäl strategiskt utspridda. Alltid är det någon som lyssnar på musik med läckande hör­lurar, förvånansvärt ofta någon som lyssnar utan lurar. Så har vi rethostarna, mobilblottarna, äpple­tuggarna, fingertrummarna och fotstamparna. Chaufförens radio. Motorbuller. Friktionsgnissel från fönsterlisterna. När jag väl kliver av bussen efter en knapp timme känner jag mig alldeles mörbultad. Och då har min arbetsdag inte ens börjat.
Jag har flera olika sorters hörselskydd som hjälper mig att tackla livets buller, men helt tyst blir det aldrig. Inte ens när audionomen på sjukhuset fyllde mina hörselgångar med gjutmassa för ett par formgjutna öronproppar fick mitt sinne frid. Hon förvarnade om att jag inte skulle höra någonting medan massan stelnade. På henne lät det som om det kunde upplevas som otäckt. Själv såg jag fram emot det: en stund av absolut tystnad. Men inte blev det tyst, inte. Jag hörde ljud och samtal från både rummet och korridoren utanför.
"Jag måste ha ett tredje öra någonstans", tänkte jag besviket.
Nu är det ändå inte så att jag hör bättre än andra. Jag hör samma saker som andra, men registrerar och reagerar annorlunda. När jag tittar på tv behöver jag för det mesta slå på textningen, för när jag har justerat volymen till en nivå som känns bekväm för mig, då är ljudet så svagt att jag inte kan höra vad tv-människorna säger. Det är i hjärnans bearbetning känsligheten sitter - inte i örat, som är normalhörande. Som barn hade jag ju till och med nedsatt hörsel och var ändå mycket ljudkänslig.
Det första och mest påtagliga som händer när sinnesintrycken blir för många eller för starka är att jag blir trött. Väldigt trött. Jag får svårare att koncentrera mig, blir efter hand mer frånvarande, orolig, desorienterad och långsam. Ibland slår det över i ångest, och ibland blir jag plötsligt och orimligt arg, vilket är intressant eftersom jag annars har så långt till ilskan.
För människor med normalkänsliga sinnen och fungerande filter är det nog svårt att förstå hur det är att vara så här hyperkänslig. Jag förstår knappt själv mina reaktioner, än mindre hur jag ska förklara dem. Min ljudångest, till exempel, är sällan rationell; den står inte i någon som helst proportion till faktiska omständigheter. Jag (och andra) har försökt tala den till rätta, försökt säga mig att ljuden är ofarliga och harmlösa, försökt vända på perspektiven genom att tänka på vardagsljud som tecken på liv och närvaro, vilket i sin tur borde innebära trygghet. Jag har försökt fokusera på annat, på att slappna av och fortsätta med det som jag höll på med. Ingenting hjälper. Stressnivån fortsätter att stiga. Och det är kanske det som är mest frustrerande, att mina sinnen och min kropp reagerar på ett sätt som jag inte tycks kunna påverka och som dessutom ter sig obegripligt för andra.
"Du får väl förklara så att de förstår", sade min läkare en gång. "Fråga dem om de skulle kunna slappna av intill en slagborr, om de skulle kunna prata sammanhängande ifall människor stod och skrek rakt in i deras öra, eller om de skulle kunna koncentrera sig på sitt jobb om deras skrivbord var placerat mitt i en tätt trafikerad rondell under rusningstid i centrala New York."
Är det så jag har det? funderade jag. I så fall är det ju inte så konstigt att jag far illa.
Även det sociala samspelet blir lidande. Lyssna kan jag i bästa fall göra - under en begränsad tid och om jag anstränger mig - men prata klarar jag bara av upp till en viss ljud- eller stimmighetsnivå. Är miljön för stökig går det helt enkelt inte.
"Du ser ut som en liten gapande fisk då, du liksom tar sats och formar läpparna men det kommer inga ord", sade Karin en gång när vi hade varit på en restaurang med relativt hög bakgrundsmusik.
Hon hade inga som helst problem med musiken, men det blev inte mycket till dialog eftersom jag var så distraherad och trög i både tanke och tal. Till slut gick Karin bort till personalen och bad dem sänka. Efter det fick vi en trevlig middag - och dialog.

Överhettning - var god vila

Jag är bakis ganska ofta. Lite lätt flera gånger i veckan, rejält ett par gånger i månaden. Då är jag förlamande trött, har ont i huvudet, mår illa, har ångest utan tydlig orsak, känner mig yr och fumlig. Jag vill vara i fred och ha det tyst och stilla omkring mig. Mina baksmällor påminner nog en del om klassiska bakfyllor, minus själva fyllan. Jag är bakis, inte för att jag festat, inte för att jag druckit alkohol eller varit ute på nattliga eskapader, utan för att jag har utsatt mig för saker som gör min hjärna överlastad och trött. Rekylerna kommer som ett brev på posten när jag prövar mina förmågor. Och steget från stress till ångest kan vara mikroskopiskt litet. Det spelar ingen roll hur lustfyllt eller avslappnat sammanhanget är, och det behöver inte handla om några större äventyr. En enkel fika med en vän kan kräva ett dygns återhämtning.
Min barndoms spontana reträtter, som när jag drog mig undan på rasterna i skolan, var med andra ord inte så tokiga. Mitt hemsnickrade system var funktionellt, byggt på en instinktiv visshet om att jag behövde återhämta mig - och att jag behövde göra det ensam. Att vara i fred var för mig ett lika självklart behov som mat och sömn. Jag har, och har alltid haft, ett mycket stort behov av egentid och vila mellan varven.
Nyligen berättade mamma om en episod som utspelade sig när jag var i tioårsåldern och vi var på besök hos våra ­släktingar i Dalarna. Släkten hade samlats till middag hemma hos farfars syster med make, det var långbord, stim och stoj och glad stämning. Efter en stund började jag må illa. Jag gick från bordet, ut ur huset och ned till vår husvagn på gårdsplanen där vi skulle övernatta. Mamma kom efter, kollade läget och lät mig sedan vara i fred i husvagnen, som jag ville. När jag hade vilat ett tag mådde jag bra igen. Där och då tyckte mamma att det där illamåendet var lite underligt, hur det kunde försvinna lika plötsligt som det uppstått, utan några som helst tecken på magsjuka. En tid senare, när hon började se ett mönster av oro och ångest hos mig, tänkte hon att det där illamåendet troligen hade rört sig om ångest och att jag hade tolkat det som illamående. Och så nu, många år senare, när hon fått grepp om mina autistiska svårigheter, har hon insett att den där släktträffen naturligtvis blev alldeles för mycket för mig. Allt stim och allt socialiserande gjorde mig fysiskt illamående. Så fort jag fick avskärma mig klingade det av.
Självklarheten i mina reträtter upphörde med tiden. Behovet upphörde inte, men färgad av omgivningens kommentarer och ifrågasättanden förstod jag att det var udda, avvikande, fel. Jag gick emot mina instinkter. Som tonåring och ung vuxen blundade jag för alla signaler som försökte tala om för mig att jag behövde avskildhet, att jag var för trött för att träffa folk. Att säga nej var inte okej, och "trött" kändes inte som ett giltigt skäl, i synnerhet inte så ofta som jag skulle behöva använda det. Jag var rädd att vänner och kollegor skulle ta illa upp, kanske sluta räkna med mig om jag alltid avböjde eller gick hem långt före alla andra. Jag var rädd att bli ensam på riktigt, och tänkte också att jag gjorde mig själv en björntjänst genom att avstå, eftersom jag trodde att det var social träning jag behövde. Visst märkte jag att jag blev trött, ibland helt utslagen, och att sociala aktiviteter framkallade ångest utan uppenbar anledning, även sedan jag kommit hem och borde ha känt mig lättad. Men eftersom jag inte förstod varför, visste jag inte hur jag skulle hantera det. Jag ville bli inkluderad, och därför fortsatte jag i samma hjulspår - och bakisdagarna fortsatte, de också.
När mamma fyllde sextio och ordnade öppet hus hjälpte jag till med de praktiska bestyren. Jag hade varit sjukskriven för depression i ett par år då, vilket många av gästerna kände till. Nu fick de intrycket att det hade vänt. Jag hälsade och konverserade, dukade fram mat och plockade disk. Lyssnade och log och arrangerade snittblommor i olika vaser. När de sista gästerna hade lämnat huset var jag så socialt övertrött att jag bara ville hem, in i bo, där jag kunde hämta andan och vara i fred, utan minsta antydan till sociala krav och förväntningar. Det enklaste hade varit att sova kvar hos mina föräldrar, men inte ens det orkade jag, så pappa skjutsade snällt hem mig i natten.
Innan jag hann somna vräkte sig baksmälleångesten över mig och ingick en mycket otrevlig symbios med min trötthet: Jag var för trött för att hantera ångesten och för ångestladdad för att vila bort tröttheten. Ingen ro. Ingen sömn. Några timmar senare fann jag mig själv irrande på mörka gator i en sovande stad, som så många gånger tidigare. Gå, gå, gå. Om jag bara går tillräckligt länge, tillräckligt långt, då kommer mörkret att försvinna. Då kommer till slut en gryning, en ny dag, full av frihet, orörd av misslyckanden.
Den natten slutade på psykakuten, där någon läkare måste ha beslutat att lägga in mig. Dagen därpå vaknade jag på avdelning 38 utan att minnas hur jag hamnat där. Lika förbi av hålla-ihop-mig-ansträngning och socialiserande-utmattning som jag var, lika förvånade blev mina föräldrar och de gäster som fick veta vad som hänt. Alla som sett mig le så äkta, bara timmar tidigare. Hon verkade ju så pigg och glad.
Det var äkta. Jag tyckte om att vara med, att delta i firandet och samtidigt ha saker för händerna. Och mamma, hon var så vacker, hon strålade och det gjorde mig glad och stolt, och jag blev lycklig av att se strömmen av vänner som ville gratulera. Fina, älskade mamma. Firandet var inte heller ensam orsak till kraschlandningen - redan mitt utgångsskick var märkt av oro och nedstämdhet. Men kvällen kostade, den krävde maximal skärpning, och det blev droppen som fick min hjärna att rinna över.
Efter autismdiagnosen har jag blivit bättre på att balansera min energi. Det är enklare att parera nu, när jag förstår sambanden och vet varför jag blir så galet trött och stressad av sammanhang som andra klarar utan sviter, som andra till och med får energi av. Jag är medveten om mina behov av pauser och avskildhet, och beredd på baksmälla efter dagar som på ett eller annat sätt har varit påfrestande. Jag dömer inte heller mig själv lika hårt för att jag inte klarar av det sociala livet på samma premisser som alla andra. Just för att jag förstår varför.
Den tydliga förändringen efter diagnosen är att Lina inte längre gör känslomässiga tolkningar av sin egen trötthet; som att inte duga, inte vara tillräcklig eller att ha misslyckats och gjort andra besvikna. I stället ser hon sin trötthet för just vad den är: trötthet, utan tolkningar.
Journalanteckning, psykoterapi, 16 maj 2012
Någon tyckte att jag backade socialt, att jag blev mer autistisk sedan jag fått min diagnos. På sätt och vis stämde nog det, men det handlade inte om någon försämring. Tvärtom. Jag slutade låtsas. Jag försökte tillgodose mina behov i stället för att gång på gång köra över dem. För mig var det en sund förändring, även om det kanske gjorde mig mer autistisk i andras ögon.
Det är fortfarande ingen enkel balansgång. Det ligger en väldig frustration i att behöva säga nej till saker som jag vill men inte orkar, och jag övar ständigt på att skapa andrum i sociala aktiviteter genom att gå ifrån en stund. Det kan ­kännas fånigt att behöva vila från sådant som får andra att ha kul och slappna av - ibland måste jag ta till exempel ta en paus från det som andra kallar paus. Å andra sidan räcker orken mycket längre om jag tar time out, särskilt om jag gör det i tid, innan jag känner att jag är trött.
Just där finns dock en hake. Jag känner inte alltid att jag tänjer på mina gränser, inte i tid. Ofta vill jag mer än hjärnan orkar, och ofta underskattar jag energiläckagen medan de pågår. Särskilt när jag har kul. Lite till, bara. Att tänja på gränserna är förrädiskt lockande, eftersom det oftast går tills det verkligen inte går längre.
Vissa varningssignaler börjar jag få kläm på. När jag märker att min blick inte automatiskt ställer in skärpan vet jag att jag är nära gränsen. Ett annat tecken är en mycket speciell känsla av att hjärnan slirar; jag hänger inte riktigt med, har svårt att ta in vad folk säger trots att jag lyssnar. Det händer att systemet helt sonika slår av sig självt. Hjärnan går in i viloläge och jag blir svårkontaktbar. Jag tappar greppet om basala förmågor som att prata och förstå, organisera mina handlingar, koordinera mina rörelser och fatta beslut. Jag blir mer "klassiskt autistisk", liksom avstängd, enligt dem som sett mig i sådana lägen.
Körläger. Jag sitter på en stol i vår övningssal på kursgården och inser att jag har förlorat. Jag är medveten om att jag har tappat taget, men har passerat gränsen för när jag är kapabel att göra något åt det. Resten av kören har bildat en underlig formation på golvet, en rörlig klump som ser ut som en elefant. En samarbetsövning, antar jag. Jag tror att jag borde skratta eftersom alla andra skrattar, men känner i stället paniken växa. Jag förstår vad som händer och ändå inte. Jag är här och ändå inte. Efter en hel dag med intensiva repetitioner, ständigt umgänge, massor av stim och stoj och brus och bus, har min hjärna kopplat ned. Mina tankar är kantiga, spretiga och får konstiga proportioner, som en barnteckning, som klumpen på golvet, den surrealistiska elefanten.
Jag säger mig att det som händer inte är farligt, en liten överbelastning bara, det går över. Ändå är jag rädd. Det är otäckt att vara på en plats dit ingen når. Och jag vet varför jag inte gick härifrån när jag började ana signalerna inifrån. Jag vågade inte. Jag vågade inte riskera att vara ensam när systemet klappade ihop. Men jag blev ensam ändå.
Min körpärm ligger uppslagen i mitt knä vid en not som jag tror att vi repade för en timme sedan, kanske två. Vad har vi gjort sedan dess? Hur länge har jag suttit så här? Har någon sett att jag fastnat? Varför har ingen sagt något? Eller har någon kanske försökt få kontakt? Jag vet inte. Alla verkar ha fullt upp med elefanten.
Så kommer Björn och sätter sig på stolen bredvid min, tar min hand, ställer en fråga. Jag förstår inte frågan men tror att han har sett. Han känner mig ganska väl, bättre än de flesta i kören. Jag försöker säga något, vad som helst skulle nog vara lugnande för honom att höra, men jag får inte fram ett ord. Då trycker han min hand, alldeles iskall har den blivit, och jag hittar äntligen en logik, äntligen ett svar: jag trycker tillbaka.
"Ska vi gå ut en stund?" undrar han, och nu förstår jag frågan men kan varken fatta beslut, meddela beslut eller verkställa beslut, så vi blir sittande där och det känns ganska bra just så. En hand om min. En vän hos mig.
Björn skjutsar mig hem när elefantklumpen är upplöst och dagens övningar avslutade. I kväll väntar fest och i morgon ännu en repdag, men jag fixar inte mer, hade redan från början planerat att åka hem nu. Efter flera år i kören har jag lärt mig att jag inte klarar ett helt läger, oavsett strategier. Lika bra att sänka ribban till en rimlig nivå. Björn ska själv hem till sin familj över natten, så nu hjälper han mig ut, tillsammans med Sofia som också ska tillbaka till stan eftersom hon har jour på sitt jobb.
En så basal sak som att lämna lägergården och sätta sig i en bil kan bli komplicerad när hjärnan har gått för dagen. Ingenting funkar per automatik. Jag behöver hjälp för att resa mig från stolen och gå till kapprummet. Kroppen vinglar och jag är fumlig, som om jag vore full. Kängorna är omöjliga att knyta. Jag tar på mig mössa och vantar men glömmer jackan. Och jag skäms, skäms för att jag är så konstig, så svag och förvirrad att jag behöver hjälp med minsta lilla. Några säger hejdå när de förstår att jag ska åka. Jag vet inte vad jag svarar eller om jag svarar. Hoppas att jag inte gör bort mig inför någon som inte vet. Ingen är pigg efter en körhelg. Lägren är intensiva för alla. Men så här reagerar ingen, ingen utom jag.
Till slut är jag på plats i bilen, bältet är spänt, Sofia sitter i baksätet och Björn vrider om nyckeln för att backa ut från parkeringen men bilen blir stående med motorn i gång. Jag väntar. Vänder mig mot Björn, tyst frågande. Varför åker vi inte? Han ler, nickar mot passagerardörren på min sida. Naturligtvis har jag missat även det mest självklara.
"Du får nog stänga dörren innan vi åker. Det blir så dragigt annars", säger Björn.
Räddaren i nöden

Har försämrats den senaste veckan och när hon i samtal ska beskriva sina besvär framkommer känsla av värdelöshet, att inte höra till, att vara till besvär. Det maler upprepat tankar i huvudet att hon ej blir bra, att hon ska ge upp, att det är hennes eget fel. (...) Försöker tvinga sig att äta för att inte hamna i negativa anorektiska cirklar, men tror sig ha gått ner flera kilo i vikt ändå. (...) Tycker att hon själv försatt sig i denna situation. Tillstår en planering att kunna göra slut på sig, även om hon inte utsett exakt tidpunkt och det förefaller finnas ett inre förbud att berätta hur det skulle gå till.
Journalanteckning, psykiatriska kliniken, 4 maj 2007
Jag blir kvar länge på sjukhuset den här gången, nästan ett helt år. Från matsalsfönstren kan jag följa årstidernas växlingar utanför, se hur de stora almarna knoppas, exploderar i gröns­ka, hur löven börjar skifta i gult och brunt för att sedan falla av och lämna grenarna kala till vintern. Då och då ser jag två ekorrar skutta runt i grenverket. Jag finner en sällsam tröst i deras närvaro. Det är som om de med sina små språng vill säga mig något. Att det finns kraft också i det som är litet och skört, att ingenting - varken vinter eller sommar - är för evigt. Också detta ska gå över. Också detta ska gå över.
Tiden tär. Rädslan äter mig, uppgivenheten krymper mig. Jag ser det inte själv, men mamma säger att jag håller på att försvinna, med den där rösten som låter förebrående men som i själva verket är rädd. Kanske har hon rätt. Mina kläder har blivit för stora. Både kropp och själ har blivit tunnare på sis­tone, som om min tynande livskraft vill lämna konkreta spår, göra sig synlig som minustecken i protokollet. Pannor rynkas när kilo efter kilo försvinner. Ännu en diagnos: atypisk anorexi. Snart är hela jag ett svart hål. Kanske är det lika bra.
Det började inte som en avsiktlig självsvält, mer som dålig aptit och ångestrelaterat illamående, men viktnedgången har gradvis väckt liv i slumrande anorexispöken som i sin tur gör våldsamt motstånd när läkarna försöker vända trenden med näringsdrycker och ökat fokus på maten. Själv står jag mellan ätstörningens förbjudna vilja och mitt eget förnuft. Jag känner igen mönstret, förstår allvaret och driver inte aktivt på svälten så som jag gjort under tidigare anorektiska perioder. Jag förstår att jag är på väg att fastna - eller kanske redan har fastnat - i en ätstörning som blir allt svårare att ta sig ur ju längre jag låter det gå. Samtidigt gör jag inga ansträngningar för att gå upp i vikt eller åtminstone behålla de kilon jag har. Trots allt är det en befrielse att ha hittat en kanal, om än aldrig så liten, för min ångest och mitt självhat, precis som i tonåren. När andra påpekar att jag har magrat blir jag lättad. Jag märker hur mycket enklare det är med ett problem som är konkret, fysiskt och synligt, än allt som trasslar inombords. Och med ätstörningarnas bakvända logik kommer jag på mig själv med att vilja gå ned ytterligare några kilo. För att ha marginal. För tydlighetens skull, ifall någon skulle tvivla.
Självsvält. Själsvält. Ett liv som inte levs, en längtan som blivit sorg. Min svarta världsbild har förenats med sjukhusets smuts­vita väggar, men för läkarna tycks hoppet outsinligt - det finns alltid fler vägar att gå, nya metoder att pröva. Jag är tacksam över orubbligheten i deras övertygelse, medveten om att jag hade gått under fullständigt om de hade hållit med mig: "Ja, nu har vi gjort så många försök och nu har det gått så lång tid att det är ställt utom allt tvivel att det inte finns någon räddning för dig. Du har rätt, du är ett hopplöst fall. Vi beklagar."
Jag har ändå svårt att tro dem. Jag kommer ingenstans och det gör mig panikslagen. Jag måste åtgärda. Måste lösa detta själv. Tvångsvården pågår än, men nu finns det kryphål: extravaket är hävt och jag har fått en halvtimmes frigång per dag.
En sommarmorgon ger jag mig av. Jag rymmer? Ja, jag rymmer. Det är så olikt mig att göra så, att avvika utan lov, men jag ser ingen annan utväg. Jag klarar inte av att vara inlåst, hatar att tvingas till tålamod, hatar att hållas vid liv mot min vilja. Någonstans måste man få sätta punkt. Någonstans måste det vara okej att inte orka mer.
Efter frukost ber jag att få utnyttja dagens frigång och lämnar avdelningen. Skötaren som låser upp dörren frågar om det känns stabilt, vilket jag ärligt besvarar med ett ja. För stabilt känns det. Stabilt jättedåligt.
Fötterna bär mig nedför sjukhusbacken, längs Tinnerbäcken och sedan längs Stångån som jag följer bort till Tullbron. Där, vid kajen under bron, sätter jag mig på en liten stenavsats och ser ut över vattenytan som krusas av en lätt junibris. Biltrafiken är förmiddagsgles, strandpromenaden likaså. Här är lugnt och stilla, bortsett från tågen som med ojämna mellanrum dundrar förbi ovanför. Jag tar fram en penna och slår upp min anteckningsbok för att formulera någon sorts avsked, men blir med ens tom på ord och uttryck. Ett eko i mitt huvud: Hur tar man farväl utan att kasta skuggor över dem man älskar? Finns det verkligen någonting vettigt jag kan skriva? Kommer det inte bara att göra lidandet värre? Är det ändå inte bättre att försöka få det att se ut som en olyckshändelse? Jag huttrar till, drar min lila luvtröja tätare om kroppen.
Så står Bengt där. Bengt, mannen som jag aldrig tidigare har träffat och aldrig någonsin ska glömma. Det första jag lägger märke till är hans knastrande steg i gruset. Sedan skuggan som bryter solljuset. Sakta kommer han närmare, hälsar vänligt. Bengt är i sextioårsåldern och söker kontakt på ett ovanligt angeläget vis, men är helt klart nykter till skillnad från en del andra som brukar hålla till här vid ån. Det gör mig misstänksam. Vad vill han mig? Nog för att jag är på rymmen från psyk, men det står väl knappast skrivet i min panna? Och jag befinner mig inte direkt vid järnvägsspåren eller uppe på bron. Jag sitter bara här, borde kunna tas för en ung kvinna som i lugn och ro har slagit sig ned för att sola, filosofera och skriva i sin anteckningsbok. Okej, kanske lite för mager för att passera som välmående, kanske lite för blek för att övertyga som soldyrkare, men jag gråter inte, skakar inte, skriker inte. Jag beter mig inte som den galning jag kanske är. Allt det svarta bor på insidan. Och den kan ingen se.
Men Bengt ser. Av någon outgrundlig anledning måste han se, för han frågar hur jag mår och säger att jag inte ser ut att må så bra. När jag försäkrar honom om att allt är okej nöjer han sig inte med det.
"Jag sätter mig här borta och läser", säger han och viftar med dagens tidning mot en bänk några meter bort. "Jag lyssnar gärna om du vill prata. Du kan väl komma bort hit sedan, jag sitter kvar tills du är redo."
Vad är det här? Vad har den mannen för magiska känsel­spröt? Hur i hela friden kan han veta? Han lyckas inte bara identifiera en självmordskandidat som ännu inte skridit till verket, han lyckas dessutom närma sig så bestämt och på samma gång försiktigt att jag inte blir rädd. Men prata kan jag inte. Gå härifrån kan jag inte heller - det är någonting med Bengt som får mig att vilja möta hans omtanke, svara på hans välvilja med ett förtroende. Jag tror för övrigt inte att han skulle låta mig gå.
Som förstenad sitter jag kvar. Irrar med blicken för att hitta något att fästa den vid, något som inte heter Bengt, något som inte gör mig förvirrad. Vatten, grus, himmel, träd. Sekunderna blir minuter som blir en timme, kanske två. Då och då hör jag prasslet från tidningen vittna om att Bengt håller sitt ord - han är kvar. Väntar. För min skull. Helt obegripligt. Om jag hade varit på rymmen en längre stund hade jag kanske trott att jag var efterlyst - avvikande från tvångsvård, akut suicidfara - och att han på något vis fått veta det. Det scenariot är omöjligt nu; när Bengt kom hit hade personalen på avdelningen säkert inte ens hunnit märka att jag saknades.
Vad ska jag göra? Vad vill jag göra? Jag kan inte tänka klart, jag har fastnat. Jag har fastnat mellan min kropp på sten­avsatsen och bänken där Bengt sitter. Jag har fastnat mellan beslutsamhet och ambivalens, mellan tillit och uppgivenhet. Mellan liv och död. Vill och vill inte. Kan och kan inte.
Till slut avgör Bengt. På nytt kommer han fram till mig, lite mindre försiktig, mer påstridig. Hans omtänksamhet i kombination med hans uppfordrande frågor väcker något i mig. Skuld? Lättnad? Kanske en vilja att ta hans hand, säga tack, välja hjälp. Som om det vore meningen. Trots allt.
När Bengt förstår att jag hör hemma på psyk nickar han neutralt, tar fram sin mobil och ringer sjukhuset. Bara minuter senare ser vi en polisbil svänga in från Hamngatan. Nu är jag mycket riktigt efterlyst, och avdelningen har begärt handräckning av polisen. Larm har gått ut till alla enheter.
Tillbaka på avdelningen. Först frågorna. Andras frågor. Vad hände, var har du varit, vad tänkte du göra? Har du skadat dig? Sedan känslorna. Mina känslor. Rädslan, kluvenheten, förtvivlan - allt det som inte fick finnas, som jag var tvungen att hålla i schack så länge jag var där ute och måste hålla huvudet kallt. Och sedan: en stilla förundran över Bengt, över att det finns människor som han. Som ser, som agerar, som bryr sig, som vågar. Han släpper inte taget ens sedan poliserna visat in mig i bilen, låst dörrarna om mig och kört mig tillbaka till avdelningen. Några dagar senare kommer han upp till sjuk­huset och hälsar på mig. Med sig har han ett vykort med vackert sommarmotiv och en liten papperspåse med små smakbitar av olika kakor och godissorter.
"Jag tänkte att du kan behöva det. Du behöver lära dig att njuta lite av livet också. Jag vet att det kan vara jävligt ibland, men det måste inte vara bara det", säger han med ett leende, lika försiktigt som knastret i gruset när han närmade sig vid ån.
Och jag förundras igen, nu över hur någon som faktiskt hindrade mig i mina planer, som lade sig i mitt liv utan något som helst mandat, som inte trodde mig när jag sade att jag var okej, hur någon som gjorde allt det där ändå är och förblir en hjälte i mina ögon. Jag är inte arg, har inte för ett ögonblick varit ens det minsta irriterad på Bengt. Kanske för att han lät mig veta att han ville mig väl. Kanske för att han handlade utan tanke på egen vinning. Och kanske och troligen och förmodligen nästan säkert för att han hindrade mig från att göra något jag innerst inne inte ville. Jag vill ju leva. Egentligen. Bara inte så här.

Det fulaste jag kan

Jag står i korridoren på avdelningen med ett äpple i ena handen och ett päron i den andra. De säger att ambivalens är ett depressionstecken, men i mitt fall är det mer än så. Jag är veligheten personifierad. Stora eller små beslut spelar ingen roll. Att välja frukt när skålen ställdes fram till fikat kändes ungefär lika kritiskt som om jag stod där och skulle välja ett yrke för resten av livet, eller lägga den avgörande rösten i ett politiskt hett val. Skötaren med fruktskålen log och gav mig en frukt av varje sort. Nu står jag här och undrar vad det var som var så svårt, varför jag aldrig kan sätta mig över min velighet när jag vet att den är obefogad. Bara välja, eller blunda och ta första bästa. Nu är frågan vad jag ska göra med frukterna. Ska jag äta en nu och i så fall vilken? Eller ska jag äta båda? Fast jag kanske inte vill ha någon frukt alls? Ska jag lägga tillbaka dem?
Jag avbryts i velandet när jag hör mitt namn. Jag har besök: min eventuellt nya psykolog vill träffa mig. Han heter Andreas och förklarar att han bara tänkt titta förbi helt kort, säga hej och få en bild av mig. Jag ser på frukten i mina händer och säger att då har han kommit lägligt.
Min eventuellt nya psykolog blir min psykolog. Vi inleder terapin i början av hösten, medan jag fortfarande är inlagd. Andreas är en mästare på att balansera professionalism med empati. Han känns alltid närvarande, alltid engagerad. Lyhörd men inte okritisk. Omtänksam men inte överbeskyddande. Hjälpsam men tydlig med att jag har ett eget ansvar. Jag har alltid haft extremt svårt för att släppa andra människor inpå livet. De flesta känner av min reservation och backar automatiskt några steg. Andreas gör inte så. Han tar ett kliv fram. Trots det känner jag mig trygg med honom. Eller kanske just därför.
Sammanfattningsvis är Lina en ung kvinna med psykisk besvärsbild, präglad av depressivitet, ångest och anorektiska symtom, som upplever stora svårigheter i relationer till både jämnåriga och äldre. Relationella svårigheter beskrivs ha varit en del av vardagen sedan mellanstadiet, vilket i hög grad inverkat negativt på förväntningar och föreställningar i aktuella relationer.
Hon ger uttryck för en mycket negativ självbild med stor känslighet för upplevd kritik. Negativa automatiska tankemönster med utpräglat defaitistiskt innehåll uppges vara intimt förknippade med relationer. Stora krav ställs på det egna varandet, medan liten hänsyn tas till andra parters bidrag i samspelet med mycket negativ inverkan på den egna omvårdnaden. Om dessa krav inte levs upp till hänfaller hon i hög grad till självklander med följande värdelöshetskänslor och tankar kring suicid. Svårigheter att bryta depressivt grubbel kopplat till relationer uppges också vara det huvudsakliga problemet i dagsläget.
Journalanteckning, psykiatriska kliniken, 30 augusti 2007
Andreas blir mitt bollplank och min vägvisare. Han får mig att våga laborera med mina tankar och vanor. Han hittar möjligheter där andra ser problem, och han vidgar perspektiv som jag trodde var orubbliga. Vi pratar mycket om relationer, om min oro i förhållande till andra människor. Då och då, i glimt­visa insikter om hur viktig jag har låtit honom bli och hur förbehållslöst jag faktiskt litar på honom, hugger rädslan till innanför bröstbenet. Vår starka relation har gjort mig sårbar.
Efter bara någon månad överraskar Andreas genom att ge uttryck för en misstanke som besvärar honom. Han tvekar länge, verkar för ovanlighetens skull söka efter de rätta orden och skruvar på sig i sin fårskinnsklädda stol. Vad han än ska säga hade det uppenbarligen varit enklare för honom att låta bli. Men nu gör han inte det. Försiktigt förklarar han att han i mötena med mig får en känsla av att jag svarar som jag tror att han vill att jag ska svara, att jag anpassar mig efter vad jag tror att han förväntar sig, att jag följer hans tankebanor i stället för att presentera mina egna. Han kan inte sätta fingret på vad det är som väckt hans misstanke, säger han, men känslan vill inte lämna honom.
Jag är förvånad av flera skäl. Dels för att han lyckas framföra sina tankar utan att jag känner mig det minsta anklagad eller misstänkliggjord. Det känns snarare som ett förtroende: han lyfter ett eventuellt problem och vill att vi löser det tillsammans. Dels för att han på så kort tid har uppfattat ett mönster hos mig som jag själv ännu inte har satt ord på och som jag dessutom har bemödat mig om att undvika när jag kliver in i terapisituationen. Jag har försökt att ta plats, att inte dölja några delar, särskilt inte de fula och skadade. Och ändå? Anpassningen, mina tendenser att forma mig efter omgivningen, hela till-lags-grejen - har jag tagit det med mig in i terapin utan att märka det? Jag kan vara vem du vill. Så länge du inte ber mig att vara mig själv.
Jo. Vid närmare eftertanke inser jag att jag går omkring och ängslas hela tiden, även utanför samtalsrummet, för vad Andreas ska tycka och tänka om mig. Han måste tycka om mig. Av någon anledning är det väldigt, väldigt viktigt. Han anstränger sig för min skull. Han måste få känna att det ger honom någonting att jobba med mig. Jag vill ge tillbaka. Kanske har jag låtit den strävan överskugga våra gemensamma mål för terapin, mål som handlar om att jag ska må bra. Att han ertappar mig redan nu säger mig att han är skicklig.
Successivt upptäcker vi att tendensen går igen i alla mina relationer. Det är inte bara ett mönster. Det är jag.
Självhävdande upplevs som så potentiellt farligt att anpassning till andras behov, önskningar och föreställningar i princip är allenarådande. Den egna psykologin åsidosätts således på ett självdestruktivt vis.
Journalanteckning, psykiatriska kliniken, 4 november 2008
Tänk att hjulspåren är så djupa att jag faller in i dem även när jag anstränger mig för att hitta nya. Tänk att jag inte lyckades hålla mig ifrån dem ens i terapin. Anpassning, tillrättalagda meningar, färdigpaketerade svar, inom ärlighetens gränser men ändå. Hur skulle jag göra annorlunda? Jag vet inget annat.
Efter ett osedvanligt tungt år och tio månader på sjukhus får jag äntligen komma hem. Jag skrivs ut före jul, återvänder till kören, börjar arbetsträna några timmar i veckan på min gamla arbetsplats på Corren, där jag känner mig mer hemma och där tempot är lite lugnare än på den tidning där jag är anställd. Andreas och jag utökar vårt terapiarbete från en till två gånger i veckan. Till mammas födelsedag i februari överraskar jag henne med biljetter till konståknings-VM i Göteborg. Tillsammans reser vi dit och ser finalen i isdans, mammas favoritgren. Vindlande formationer och virvlande ispartiklar. Glitter i mammas ögon, som nog har lika mycket med mig att göra som med isdansen. Jag mår inte bra men känner mig starkare. Mamma ser det.
I mars tappar jag taget om den sköra tillvaro jag byggt upp. Utan att veta varför sjunker jag igen. Ihållande ångest och uppgiven nedstämdhet. Kanske blev det för många utmaningar på en gång. Kanske vill jag vara starkare än jag kan. Bottenkänningen förvånar mig egentligen inte, men den suger all kraft och motivation ur mig. Jag är så trött. Varför ska jag hålla på och kämpa så förtvivlat? På Andreas och mina föräldrars inrådan blir jag åter inlagd, bara för en mycket kort vårdtid - på den punkten är jag bestämd. Jag vill inte fastna i avdelningens falska trygghet. Får inte fastna. Jag vet hur fort det kan gå.
Hospitalisering. Jag gillar inte ordet, men är väl bekant med innebörden. Hur påfrestande sjukhusvardagen än är, hur mycket man än längtar hem, så blir man snabbt beroende av tryggheten i att vara omhändertagen. Fasta rutiner och begränsningar. Någon annan som bestämmer. Det låter inte lockande och det är inte lockande. Men hospitaliseringen drabbar de flesta. Jag ser det hos mig och jag ser det hos mina medpatienter. Efter en tid där andra skyddar och vårdar känns det inte längre självklart att man är kapabel att ta hand om sig själv. Efter en tid i andras makt tappar man taget om sin egen.
Det var så mina hemma-bäst-listor kom till. När jag första gången kom på mig själv med att ha blivit rädd för friheten, när jag insåg att jag kände mig tryggare på avdelningen än i mitt eget hem, förstod jag att jag måste göra vad jag kunde för att bromsa utvecklingen. På en hemma-bäst-lista skriver jag ned alla nackdelar med att vara på avdelningen respektive fördelar med att vara hemma, stort som smått, förnuftiga och irrationella argument. Min första lista gjorde jag redan i slutet av min första inläggning, och den listan har jag sedan återanvänt och byggt ut inför långpermissioner och i utslussningsskeden, när jag har behövt rekapitulera det fria livets alla fördelar. Nu fyller punkterna flera sidor i min dagbok.
Därför är hemma bäst - ett urval
Frihet. Kan gå ut när jag vill, utan särskilt tillstånd och utan att behöva be om hjälp av någon som kan låsa upp dörren.
Vila. Får sova i lugn och ro, tyst, mörkt och svalt, i min säng, utan plastad madrass, utan andras snarkningar, hyss, larm­signaler och andra störningar.
Sinnesro. Får även i övrigt tillgång till tystnad. Kan välja vilken typ av ljud, ljus och lukter jag ska ha omkring mig. Kan välja platser där jag får vara i fred.
Slipper stressen/ångesten som uppstår vid förändringar på avdelningen - nya patienter, rumsbyten, utbrott, bältesläggningar, med mera. Slipper överfallslarmen.
Slipper bli frustrerad över bristfällig eller obefintlig information om beslut rörande mig och min vård ("jaha, visste du inte om det?").
Samvete. Tar inte upp en plats på avdelningen med allt vad det innebär i form av skam, skuld och vara-i-vägen-känslor.
Självständighet. Slipper (känna mig besvärlig för att) be om hjälp med precis allt: låsa ut kläder eller värdesaker, kvittera ut mitt handarbete, ladda eller hämta mobilen, hämta rena handdukar och sängkläder, mjölk till kaffet, behovsmedicin med mera, med mera.
Energi. Slipper den institutionella tristessen. Mer varierade och meningsfulla dagar.
Integritet. Slipper (känslan av att) ständigt bli iakttagen, observerad, granskad och bedömd. Slipper övervakning.
Slipper känslan av/oron för att andra ska tycka att jag inte "försöker", inte anstränger mig tillräckligt mycket. Slipper känna mig missförstådd och oroa mig för att bli missförstådd.
Slipper omges av andra som mår dåligt. Slipper ­konversera med/lyssna på evighetspratare. Slipper enerverande, påträngande, aggressiva, triggande, tröttande, påfrestande, ältande, bekräftelsesökande, sjungande, skrikande, pruttande, högljudda, tjatiga medpatienter.
Får själv bestämma när och vad jag ska äta. Behöver inte trängas eller må dåligt av sällskapet. Kan äta och dricka utan att behöva fundera på om någon annan har fingrat på/spottat i/nyst över/dreglat över det som jag äter och dricker.
Kan duscha i en ren, varm dusch utan att behöva be om hjälp med att låsa upp.
Slipper äckliga toaletter, kisspölar på golvet, kiss och bajs på sittringen, ospolat vatten med mera. Får sitta i fred på toaletten utan att någon rycker i dörren och/eller knackar och frågar vem som är där och/eller om jag är klar snart.
När jag är utanför avdelningen och läser vad jag har skrivit kan jag inte förstå hur jag, hur någon, kan fastna här. Hur kan man behöva påminna sig om allt som är jobbigt och svårt med att vara inlåst på en psykiatrisk avdelning när man lever mitt i det och längtar så intensivt bort från det? Det, om något, känns ju sjukt. Därför gör jag nu alltså tydligt klart att jag inte tänker stanna, detta måste bli en mycket kort inläggning. Lite vila och stöd, kanske, det är allt. Jag söker mig utåt och hemåt på permissioner redan efter något dygn. Men då protesterar kroppen.
En natt på avdelningen vaknar jag av att jag mår dåligt, utan att jag kan definiera hur. Jag vet inte ens om det sitter i kroppen eller i själen. Kanske är det ångest? Fast det känns inte så, inte så som jag är van vid att ångest känns. Det känns som något annat, något mer fysiskt. Samtidigt blir jag orolig av att inte förstå vad det är jag känner. Jag går ut till nattpersonalen för att be om hjälp.
Benen bär inte ända fram. Jag dråsar ihop på golvet i korridoren med ett bedövande surr i kroppen, försöker tala om för nattpersonalen borta i tv-soffan att jag inte mår bra.
"Jamen, gå och lägg dig igen då, det är ju mitt i natten", suckar den till synes tröttaste av skötarna. "Och res på dig, Lina, där kan du ju inte ligga. Vi ligger inte på golvet här."
Vi ligger inte på golvet här? Paniken kommer när jag förstår att de tror att jag bara larvar mig. Någonting är fel, jag är på väg bort, jag har svårt att prata och de fattar inte. Eller jo, en av dem verkar begripa nu: sjuksköterskan skyndar fram till mig, griper om min handled och konstaterar att jag inte kan gå tillbaka och lägga mig, jag kan nog inte gå över huvud taget. Pulsen är låg och svag. Likaså blodtrycket, visar det sig när resten av nattpersonalen har kommit på fötter och börjat göra kontroller.
Den natten kämpar mitt hjärta. Ingen förstår varför. Puls och blodtryck störtdyker med ojämna mellanrum. Specialistläkare från andra avdelningar konsulteras. Jag får vätska intravenöst och jag får tusen frågor där jag ligger med sängens huvudände tippad nedåt. Har jag ätit ordentligt, har jag druckit, har jag fått i mig något jag inte borde få i mig? Är det säkert att jag inte har tagit andra tabletter än de ordinerade? Men jag är lika frågande och rädd som personalen. Kroppen släpper liksom bara taget och jag kan varken hindra den eller förutse nästa drag.
När morgonen kommer har läget stabiliserats. En sjuksköterska hänger ännu en droppåse i ställningen vid sängen och kopplar den till slangen i min arm. Jag är sönderstucken, har huvudvärk och är trött av anspänning och sömnbrist, men nu kan jag i alla fall sitta upp utan att världen snurrar. Jag känner mig lite bättre. Kollapserna och mina fortfarande låga värden utreds på längden och tvären, vilket innebär indragna permissioner och en längre sjukhusvistelse än planerat. Min hemma-bäst-lista gör varken till eller från. När kardiologen slutligen meddelar att det inte går att hitta något fel på mitt hjärta flyttar läkarna sitt fokus mot min låga vikt och mitt halvtaskiga matintag. Budskapet är tydligt och jag förstår motvilligt att jag är i sämre fysiskt skick än jag trott. Jag är inte utmärglad, men de senaste årens helvete har satt spår i min kropp.
När jag skrivs ut några veckor senare får jag förutom samtalen med Andreas också kontakt med en sjukgymnast med ätstörningar som specialitet. Till min lättnad och glädje visar det sig vara Helén som jag hade långvarig kontakt med under anorexin i tonåren. Det känns tryggt. En bekant person och bekanta metoder. Övningar i kroppskännedom och avspänning, diskussioner kring mat och vikt, sjukt och friskt. Jag märker att det tvärtemot vad jag trott är ganska skönt att ha erkänt för mig själv och för andra att jag har en ätstörning, igen. Ja, jag har problem med maten och ja, jag jobbar på det, igen.
Sinnet ljusnar den våren. När sommaren kommer åker jag till Öland för att måla med mamma, min vän Jenny och hennes mamma. Som alltid tar det emot att åka hemifrån, att lämna det bekanta för något oprövat och nytt, men jag är fast besluten att utmana rädslan. Den här gången vet jag att den ljuger. Att åka till Öland och gå en kurs med främmande människor är inte farligare än att stanna hemma. I bästa fall kan jag få ut någonting bra av det. Jag älskar ju havet. Jag älskar att måla. Egentligen.
Kursen vi går är lite speciell. Den handlar varken om må­lar­teknik eller om resultat, utan om att hitta kreativitet och skaparglädje. Resan är viktigare än målet, lusten viktigare än prestationen. Jag är nyfiken, kan inte låta bli att hoppas. Äntligen kanske jag kan kliva ur rollen som Duktig Flicka och återupptäcka mina skaparkrafter.
Efter bara ett par dagar är jag trött, låg, irriterad och beredd att ge upp och åka hem. Allt går dåligt. Skithelvetesjävladåligt. Det blir fult och fel, fastän det inte kan bli fult och fel enligt den här metoden. Sprakande av frustration konstaterar jag att jag inte ens klarar av att icke-prestera. Det är så otroligt typiskt mig. Jag måste så klart vara duktig till och med på att inte vara duktig. Och det gör mig rasande.
Strax före läggdags på onsdagskvällen får jag ett ryck, sätter mig på cykeln och trampar över alvaret ut till den lada där vi håller till med våra penslar och stafflier. Den brandröda horisonten bländar min blick, och näsan fylls av den här platsens alldeles egna doft. Salt och tång, koskit och sommarvarmt trä. Renfana, stockros, cikoria.
Ingen annan är i ladan så här sent. Jag är ensam med ­svalorna, uppfylld av en märklig blandning av ilska och upprymdhet, och av ett minne som dykt upp i mitt medvetande. Minnet är ett råd jag läst, från en målarlärare till en elev i en annan tid och på en annan plats. Eleven hade som jag kört fast i sitt målande. "Då så. Då vill jag att du målar det fulaste du kan", hade läraren sagt.
Det blir förlösande även för mig. Inte för att jag "målar" så mycket. Jag kladdar och kletar med de vidrigaste färgkombinationer jag kan uppfinna, knycklar ihop målarduken, stampar på den, vecklar ut den igen, öser grus över, blandar med mer färg - och plötsligt ser jag motiv och mönster. Plötsligt är jag bortom mina spärrar. Ur lusten att göra fult, förstöra och ha sönder vaknar lusten att skapa.
Först när mamma söker mig på mobilen några timmar senare upptäcker jag att det har blivit natt. Utanför ladan är det kolsvart; bara med möda lyckas jag hitta cykeln. Hela jag är kladdig av färg, vatten, svett och en och annan tår. Jag fryser i mina tunna sommarkläder. Men jag är lycklig. Just här, just nu, är jag lycklig. Fri. Som svalorna.
Ingen kär lek

Mycket i mitt liv har jag kunnat arbeta mig till, lära mig den hårda vägen eller helt enkelt nå genom att spela rollen som mig själv så övertygande att ingen märker att jag spelar. En sak, i det närmaste livsavgörande, har jag däremot aldrig lyckats med. Kärlek.
Jag har varit förälskad, kanske också kär, men jag har aldrig varit tillsammans med någon som jag har varit förälskad i och jag har aldrig levt i någon parrelation. Bortsett från när jag var liten - då löste det sig med fråga-chans-lappar och vara-ihop-förhållanden som egentligen aldrig skilde sig särskilt mycket från kompisrelationerna. För min del såg känslorna inte heller annorlunda ut. Att vara ihop handlade mer om någon sorts krydda i det alldagliga, ett spänningsmoment i vardagen. Varken mer eller mindre.
Som vuxen kan jag sakna det där systemet. Inte det lättvindiga, inte partnerbytesfrekvensen, men enkelheten, rättframheten. Har jag chans på dig? Ja? Nej? Kanske?
För kärlek, som i kärlek till en enda utvald person som älskar på samma sätt tillbaka, är någonting som på allvar fattas mig. Jag vill inte leva ensam resten av mitt liv. Jag vill dela det med någon. I många år har jag längtat efter denne någon, och ibland märker jag att det finns skärvor av längtan kvar i mig, skärvor som vittnar om att jag inte har valt detta, även om jag försöker intala mig att det är lika bra att jag fortsätter leva ensam. Men mest saknar jag. Och saknaden håller på att övergå i sorg. Jag har svårt, så oändligt svårt, att se hur den skulle kunna bli något annat. Relationen med Daniel i tidiga tonåren är det närmaste jag har kommit ett förhållande. Även långt innan jag fick autismdiagnosen var jag mycket tveksam till om jag någonsin skulle lyckas komma närmare än så. Jag märkte ju att något stod i vägen.
När jag berättar om mina tvivel brukar folk komma med invändningar ungefär här, ett du kommer att träffa någon en dag, jag bara vet det, ett det finns någon för alla, eller kanske ett ta det inte så allvarligt, då blir det bara ännu svårare.
Men jag tar det allvarligt. Och jag tror helt uppriktigt, utan självömkande avsikter, att vägen mellan mig och min längtan är alldeles för lång och blockeras av alldeles för svåra hinder. Varje etapp innehåller komponenter som jag med mina signalfel har betydande problem med. Ta bara inledningen, Att Träffa Någon. Man ska:
 
Träffa någon. Träffa en person som attraherar en. Det finns tusen och ett sätt men inga garantier. Man ska också själv upptäcka att man blir attraherad, identifiera sina känslor och avgöra om det finns så mycket förälskelse i attraktionen att man är beredd att ta nästa steg. I detta skede kan man även behöva ta hänsyn till om personen i fråga är ledig och har adekvat sexuell läggning. Själv tycker jag att det är svårt nog att klassificera positiva känslor för en annan person. Vad är förälskelse? Hur vet man att man är kär och inte bara tycker väldigt mycket om?
Fånga personens intresse. Det ska ske på ett avvägt sätt: man ska vara tillräckligt tydlig men inte övertydlig, angelägen men inte desperat. I samband med detta ska man också tolka och förhålla sig till personens gensvar. Japp. Redan här känner jag hur saken glider mig ur händerna. Icke-­verbala signaler är svårt i sig. Ska jag finlira med nyanser är jag definitivt ute på hal is på ett sätt som får Bambi att blekna.
Göra någon form av invit/framstöt. När/om intresset är fångat enligt punkt 2 bör man försöka behålla det genom att föreslå en dejt. Man bör dock i möjligaste mån undvika ordet "dejt" eftersom det kan förpliktiga och/eller skrämma. Här krävs alltså en subtil tydlighet, hur nu det går ihop. "Jag är intresserad av dig och jag vill visa det och jag skickar små signaler men jag låtsas inte om det och jag säger det absolut inte rakt ut för då blir det så jobbigt"? Samtidigt behöver man vara öppen för vad den andra personen svarar och för hur han svarar. Har jag chans på dig? Ja? Nej? Kanske?
Utveckla relationen - vid framgång med föregående punk­­ter. Det kräver först och främst att man kan avgöra huru­vida man har haft framgång med föregående punkter, vilket är en konst i sig. Att utveckla relationen kräver även känsla för tajming, att man avancerar i lagom takt och på ett lagom avslappnat sätt och självklart också med en lyhördhet för den andres önskemål och signaler.
Signaler. Ständigt dessa signaler. Det är komplicerade grejer för vem som helst. Med en autistisk funktionsvariant blir det inte precis lättare. Det säger sig självt, att om man varken vet hur man använder signalerna för egen räkning eller kan förstå dem hos andra, då är det knepigt Att Träffa Någon. Och då har vi ändå bara kommit till inledningsstadiet.
Senast jag var förälskad, ungefär ett halvår efter autismdiagnosen, bestämde jag mig för att satsa. Våga löpa linan ut. Ändå fastnade jag på vägen, vid eller strax före punkt 3. Punkt 1 gav sig själv. Min kör är en perfekt kontaktyta, vilket med all önskvärd tydlighet bekräftas av antalet par som bildas där. Själv upptäckte jag först efter en längre tid att jag var... ja, om inte förälskad så i alla fall fixerad. Vi kan kalla honom Anton. Intresset hade bubblat i mitt undermedvetna i flera månader när jag på ett körläger plötsligt blev medveten om den oerhörda dragningskraften. Mina känslor blev ännu ivrigare när jag under de följande veckorna märkte att han gärna valde platsen intill min, att han skojade med mig, pratade med mig, såg mig med en blick som kändes annorlunda jämfört med andras, utan att jag kunde definiera hur. Också jag kände mig annorlunda. Var jag kär? Var det besvarat? Vilse i känslorna bad jag Karin om vägledning.
"Alltså", sade hon lite dröjande, "jag brukar förstå att jag är förälskad när jag blir typ possessive. Jag blir liksom sur så fort någon annan tjej bara pratar med honom. Även om hon inte alls flirtar, så blir jag irriterad. Han är ju min, i mitt huvud är han det."
Det var besked nog. Possessiv var bara förnamnet.
Punkt 2 inledde jag genom att svara Anton med samma närvaro, själsligt och fysiskt. Jag valde hans sällskap, platsen bredvid hans, pratade mer med honom, skojade, mötte blicken. Egentligen vågade jag inte allt det där, men så fort jag kände instinkten att backa och blunda och lägga ned alltihop väste jag tyst till mig själv att jag måste våga. Jag måste ge honom en chans att förstå. När jag sedan fick en inbjudan till hans födelsedagsfest utgick jag först från att han bjudit alla i kören, och när jag upptäckte att jag hade fel, att jag var en av cirka tjugo festdeltagare från blandade sammanhang, såg jag det som ett tecken på att jag nått nivå 2. Han ville ha mig med. Mig! Jag insåg att jag måste tacka ja; hur lite jag än gillade fester så gillade jag ju Anton. Det här var min chans. Kanske var det rent av en invit från hans sida?
Festen blev en flopp. Inte som fest betraktad utan för mig, mot bakgrund av mina förhoppningar. Jag lyckades inte växla många ord med Anton på hela kvällen. Jag var så öppen och mottaglig som jag bara kunde, och han verkade knappt bry sig om att jag var där. Om han hade menat något särskilt med att bjuda mig, då skulle jag ha märkt det, resonerade jag. Då skulle han ha mött mig på ett sätt som åtminstone förmått hålla liv i mitt förälskelse-hopp-tvivel. Nu lämnade jag i stället festen med tung visshet och en kompakt gråsten i bröstet. Asfalten blänkte regnvåt i mörkret och jag lät mina naglar gräva sig djupt in i mina knutna händer på vägen hem. Jag kände mig dum. Naturligtvis betydde jag inte mer för Anton än någon annan.
Eftersom Anton var min första förälskelse efter diagnosen hade jag mer tålamod med mig själv i detta potentiellt inledande skede. Till skillnad från tidigare visste jag att det på många sätt verkligen var svårare för mig än för de flesta andra. Därför var jag också beredd att pröva andra vägar om det skulle bli nödvändigt. Jag hade läst om hur andra med autism och asperger valt att vara okonventionellt tydliga och uttrycka sin kärlek med ord i stället för att flirta med vibbar och signaler och lekfull subtilitet, och att det hade varit mer framgångsrikt för dem.
När jag kom hem från festen började jag skriva ett mejl till Anton. Jag satt uppe länge den natten, vägde orden noga, mån om att hitta en odramatisk ton som inte skulle skrämma honom. Trots att jag nu trodde mig veta att känslorna inte var ömsesidiga, ville jag vara säker på att han hade förstått. Jag ville att han skulle veta var han hade mig, så att han fick en chans att ta ställning. Jag ville ha någon form av svar, och jag ville att han skulle veta vilken fin människa han var. Mejlet sparade jag bland mina utkast innan jag gick och lade mig. Jag var för trött för att lyckas avgöra om det var tillräckligt balanserat. Jag ville inte fatta några avgörande beslut mitt i natten. Så brådskande var det inte.
Dagen därpå uppdaterade jag Karin om utvecklingen. Jag nämnde mejlet som jag skrivit och att jag såg det som mitt sista drag: om jag bara fick ett svar från Anton, även om det var ett nej, skulle jag i alla fall ha någonting att förhålla mig till, det skulle bli lättare att gå vidare.
Karin lät mig förstå att det var alldeles för tidigt för bekännelser som den i min utkast-mapp, och att jag effektivt skulle eliminera eventuella chanser genom att skicka mejlet. Hon föreslog andra strategier. Varför inte börja med att umgås lite mer utanför kören, bara jag och Anton? Lära känna varandra bättre? Visst, instämde jag. Det verkade klokt. Vi diskuterade några alternativ och kom fram till att jag skulle föreslå en fika före något av våra körrep.
Där fastnade jag. Jag klarade inte av att ställa frågan. Det gick bara inte, och trots att jag begrep att jag ändå måste göra det, så gjorde jag det inte. Precis som jag aldrig skickade mejlet. Precis som jag försökte att inte känna något när Anton strax efteråt blev tillsammans med en annan. Jag fegade ur, både för att jag var rädd och för att jag inte förstod hur jag skulle bära mig åt, varken för att fråga om han hade lust att ta en fika eller för att faktiskt ta den där fikan. Jag blir arg på mig själv när jag tänker på min undfallenhet. Jag tror tyvärr inte att jag hade gjort annorlunda i dag.
Så om själva inledningsstadiet av en relation känns mer eller mindre omöjligt, känns blotta tanken på att någon gång eventuellt leva i ett förhållande lika avlägsen som eventuellt liv på Mars. Att leva tillsammans med en annan människa ställer ytterligare krav, som ur mitt autistiska perspektiv blir väldigt komplicerade. Till exempel vet jag inte om jag kan vara så flexibel som jag föreställer mig att jag skulle behöva vara. Mina rutiner, önskemål och behov måste jämkas med någon annans rutiner, önskemål och behov. Det låter kanske simpelt, men det är det inte, inte för mig. Jag har så många vanor och ovanor som jag behöver få hålla fast vid för att klara vardagen. Jag behöver struktur och förutsägbarhet i proportioner som skulle tråka ut de flesta. Jag vill att saker och ting ska vara på mitt sätt, åtminstone hemma. Om någon annan lägger sig i och rubbar mina känsliga balansakter kan jag gå helt i baklås. Vem skulle orka med det?
Jag vet inte heller om jag klarar av att vara tillräckligt känslomässigt tillgänglig. Mitt behov av tystnad och socialt andrum - och min så kallade integritet - kan bli provocerande för den som inte förstår mekanismerna bakom. Jag är svår att komma inpå livet. Kan någon leva med det utan att känna sig avvisad och sviken?
Och så har vi det här med signalerna. Vibbarna. Jag tror mig ju vara ganska bra på att lyssna och bekräfta andra, men skulle jag kunna bekräfta min partner även utan ord, så att han känner sig trygg i det? Jag tror mig kunna älska en annan människa, men kan jag visa det, förmedla det, signalera det tillräckligt tydligt? Från andra typer av relationer vet jag ju att min försiktiga hållning kan få mig att verka allt från ointresserad och sval till avvisande och kantig. Även när jag känner motsatsen. Även när jag säger motsatsen. Sådant är förödande för vilket förhållande som helst, även ett på vänskapsbasis.
Det är klart att det skulle kunna fungera. Rent hypotetiskt. Om jag skulle hitta någon som begriper sig på mig, som begriper sig på autismen och är beredd att leva med oss båda, då skulle det kunna gå. Frågan är om den personen finns, om han i så fall skulle kunna älska mig och om jag i så fall skulle kunna älska honom. Många människor med funktionsvarianter väljer att leva med en partner som fungerar på liknande sätt, med eller utan diagnos. Kanske är det en möjlighet. Fast jag tvivlar på att jag skulle mäkta med att leva med en sådan som jag.
Ja, jag vet. Jag kan inte sitta hemma och vänta på att drömprinsen ska knacka på dörren. Folk påminner mig om det ibland. Men jag har aldrig levt i den illusionen. Jag har försökt vara aktiv, sökt mig till sammanhang där jag skulle kunna träffa någon, hållit ögon och öron öppna - och sinnet också för den delen.
Nätdejting prövade jag en period och upptäckte att det är ganska mycket i det som passar mig. Bara det att inledningsvis få skriva i stället för att prata är en stor bonus. Premisserna är tydliga - här letar alla efter en partner - och avsikterna med dejtandet kan specificeras. Icke desto mindre blir det svårt förr eller senare, när man ska träffas i verkligheten. Då prövas förmågorna i skarpt läge och överraskningar går nästan inte att undvika. Numera blir jag också alldeles matt av att försöka orientera mig i nätdejtingens djungel. Den har växt och förändrats. Det är mycket svårare att sålla agnarna från vetet, att förstå andras avsikter och avgöra vilka som är ärliga. Jag behöver i princip bara registrera mig på en dejtingsajt för att få förfrågningar från män som tycker att jag verkar vara en så fantastiskt trevlig och intressant tjej. Baserat på vad? undrar jag, eftersom jag i det skedet inte har angett mer än kön och ålder. Det finns säkert massor av guldkorn där, men jag begriper inte hur jag ska hitta dem.
Jag missar kanske en del chanser eftersom jag lever ett ganska stillsamt liv. Jag gillar inte att gå ut och dansa, gå på krogen eller mingla på fester. Å andra sidan skulle jag nog missa chanserna ändå. Jag märker inte när någon spanar in mig eller söker kontakt - det vet jag tack vare vänner med mer utvecklade tentakler som ibland har upplyst mig om "det uppenbara". När jag får den sortens facit känner jag mig otroligt korkad och mycket naiv. Min aningslöshet generar mig.
När jag i tjugoårsåldern träffade Erik ställde mitt signalfel till det åt andra hållet. Erik och jag lärde känna varandra på jobbet. Vi umgicks en del på fritiden, för det mesta tillsammans med fler kollegor. När förälskelsen vaknade märkte jag det först inte. Jag hade aldrig tidigare varit förälskad och var osäker på om jag ens hade förmågan att känna så. Nu kom jag på mig själv med att gå omkring och småle med en mycket ovan uppåtkänsla i kroppen. I tankarna hade jag Erik. När jag sedan upptäckte att jag blev störd av att andra unga kvinnor fångade hans uppmärksamhet, att jag tog hänsyn till vad jag trodde att han skulle tycka i alla val jag gjorde, att jag anpassade mig efter hans förmodade smak när jag möblerade om i min lägenhet - som han för övrigt aldrig hade besökt och troligen aldrig skulle komma att besöka - då blev jag konfunderad. Vad var det här? Var jag möjligen... kär?
Med ens såg jag det. Jag hade förvandlats till en nästan klichéartad personifikation av pirrande förälskelse. I samma stund brast fördämningen. Känslorna formligen exploderade. Och jag tillät det, glad och lättad över att jag kunde känna så inför en annan människa. Kanske var jag inte så konstig som jag trodde.
Under det halvår som följde försökte jag försiktigt närma mig Erik. Eller närma mig och närma mig - jag försökte i alla fall visa att jag var intresserad. Jag sökte mig till hans sällskap, försökte sända de där signalerna. Det gick inte så bra.
Vi firade nyår tillsammans. Vid tolvslaget skålade vi ute i snön, han kysste mig på örat och kramade om mig, och jag tänkte bubblande att nu, nu har han förstått, och det här, det måste betyda att han vill.
Sedan hände ingenting. Ett nytt år kom, månaderna gick, jag kämpade vidare och slets mellan hopp, frustration och undran. Har jag chans på dig? Ja? Nej? Kanske? På valborgsmässoafton följde jag med Erik och gänget från jobbet till ett uteställe i stan. Jag hade bestämt mig för att satsa - allt eller inget. Problemet var att jag inte visste vad jag skulle göra med all vilja och allt mod som jag hade laddat upp. Jag hade liksom kraften men inte förmågan. Hur gjorde man? Vad skulle man säga? I brist på annat envisades jag med att åtminstone följa min inslagna linje: hålla mig i Eriks närhet, försöka sända signaler och hoppas att han skulle förstå. Utan framgång.
Dagen efter vaknade jag modfälld. Betydde bristen på respons att Erik inte var intresserad? Eller hade han gett respons utan att jag hade märkt det? Eller hade han trots allt inte förstått att jag var intresserad? Fast hur skulle han ha kunnat missa det - jag hade ju varit så tydlig? Tänk om han tyckte att jag var klängig? Tänk om han suckade över mina desperata försök och min oförmåga att förstå hans outtalade "nej"? Men å andra (eller femtioelfte) sidan: Tänk om jag nu skulle backa för att jag trodde att han inte ville när han i själva verket kanske inte ens visste om mina känslor? Tänk om jag släppte taget om någonting som skulle kunna vara en nyckel till framtiden? Tänk om vi skulle kunna bli tillsammans och leva lyckliga i alla våra dagar men inte fick chansen bara för att jag fegade ur? Jag insåg att jag måste få veta var Erik stod. Efter att ha ägnat någon timme åt att skriva manus hämtade jag telefonen och slog hans nummer. Händerna skakade. Mer oro än hopp. Men jag måste.
Det var den 1 maj 2001. Statsminister Göran Persson höll tal från en tv någonstans i bakgrunden när Erik svarade.
"Du har säkert förstått det här för länge sedan, men jag måste få säga det, så att jag vet att du vet ...", började jag och drog efter andan.
Och sedan sade jag det, utan krusiduller. Att jag kände mer än bara kompiskänslor för honom och att jag inte visste om det var besvarat eller inte. Att jag inte ens visste om han hade förstått, även om jag trodde att jag hade varit övertydlig, kanske till och med pinsamt övertydlig, och att jag i så fall bad om ursäkt för det.
"Oj", svarade Erik när jag var färdig.
Han hade inte uppfattat några som helst signaler från mig. Han hade inte ens tänkt tanken. Jag skulle få fila lite på min "pinsamt övertydliga" teknik, så mycket förstod jag.
Mina känslor var inte besvarade, men trots det mådde jag bättre efter samtalet. Jag var ledsen, men den reaktionen var ändå en inre rörelse. Ovissheten hade fått alla känslor att stelna i väntan på en riktningsangivelse. Nu visste de vart de skulle. Nu kunde jag i alla fall vara ledsen. Och Erik hade varit så omtänksam, så fin. Det hade känts bra att prata med honom. Han tyckte att jag var modig. Vår förtrolighet och uppriktighet gjorde att vi kom varandra nära på ett sätt som gav nytt bränsle åt min förvirrade förälskelse. Jag blev nästan ännu mer kär.
I dag är Erik gift och flerbarnsfar. Vi är vänner. Han är fortfarande speciell för mig, men på ett fint sätt. Jag känner mig varken olycklig, svartsjuk eller bitter, bara tacksam över att han finns i mitt liv, glad över att han har det bra och glad över att jag fick känna allt det där jag kände för honom. Då vet jag att jag kan känna så, att det finns i mig. Och då vet jag också att det skulle kunna hända igen.

Psykotisk färg

November blir början till slutet på Andreas och min ettåriga kontakt. Jag har varit väldigt, väldigt rädd för att han ska försvinna. Under sommaren, när han var på semester, hörde jag ett rykte om att han skulle sluta och fick panik. Ryktet visade sig vara felaktigt, men nu händer det. Andreas har fått ett nytt jobb. Andreas ska sluta.
Separationen slungar mig in i en kris; en avgrund öppnas framför mina fötter. Jag förstår att min reaktion inte ryms i andras proportioner, att de tycker att jag överreagerar. En psykolog, ja. Men också den enda riktigt fasta punkten i mitt liv. Gå inte. Du får inte gå.
Jag är själv förvånad, men inte så mycket över min reaktion som över hur fundamentalt betydelsefull jag har låtit Andreas bli. En läkare undrar om mina känslor för Andreas möjligen har utvecklats till något som inte hör hemma i terapisituationen - förälskelse, kärlek? Frågan gör mig bara ännu mer säker på att ingen kan förstå. Det handlar inte om förälskelse eller kärlek. Det handlar om att jag har funnit trygghet och tillit hos en annan människa. För mig är det lika stort. Kanske större.
Andreas och jag gör vad vi kan för att åstadkomma ett bra avslut, men det är svårt. Oändligt svårt. Han säger att jag ska ge det tid. Jag undrar varifrån jag ska ta den. Jag pendlar mellan att längta till nästa terapitillfälle och att bäva inför detsamma, mellan ett låtdetvaraöversnart och ett stoppstanna­detfårintetaslut. Jag vill förvalta varje sekund, ta vara på de minuter som vi har kvar, men klarar inte av att vara närvarande. Det gör för ont.
Dagen efter vårt avslutande samtal blir jag inlagd på psyk igen - en sista insats från Andreas. Jag skäms för att jag inte bättre kan dölja hur ont det gör. Det sista jag vill är att direkt eller indirekt anklaga honom för att min värld har rämnat. Det är inte hans fel. Han har gjort allt för att hjälpa mig. Jag vill inte skapa dåligt samvete, vill inte väcka oro, varken hos honom eller hos någon annan. Men jag tappar verkligen taget. Om allt.
När jag skrivs in på sjukhuset finner jag mig först i att låta andra ta över. Det spelar ingen roll. De kan göra vad de vill. På plats på avdelningen känner jag paniken växa igen. Här kan jag inte vara. Hit skulle jag ju inte komma igen, var det inte så jag tänkte när jag blev utskriven i våras? Aldrig mer. Jag kan inte tillåta att andra tar hand om mig, kontrollerar mig och matar mig med lögner om att jag snart ska må bättre. Jag kan inte bli någon annan. Hur jag än gör, vad andra än gör, så landar jag ändå alltid här till slut. I ett mörker av ensamhet och förtvivlan, bortom tröst, bortom bot, bortom räddning.
Då patienten kräver utskrivning 081230 är hon djupt deprimerad med psykotiskt färgade vanföreställningar med självmordsplaner. Hon har efter detta försämrats ytterligare. Patienten önskar utskrivning från avdelningen då vi inte kan hjälpa henne och "andra behöver platsen bättre". Patienten berättar även att hon har tankar på att ta sitt liv, men vill inte berätta på vilket sätt.
Jag finner att patienten är melankoliskt deprimerad med psykotiskt färgade vanföreställningar. Självmordsrisken är mycket hög om patienten lämnar avdelningen utan sällskap. Utifrån detta finner jag att patienten fortfarande uppfyller kriterier för psykia­trisk tvångsvård och ansöker härmed om förlängning av denna.
Chefsöverläkaren för psykiatriska kliniken, 2 januari 2009 i ansökan om fortsatt sluten psykiatrisk tvångsvård
Ännu en dom. Ytterligare månader innanför låsta dörrar.
En dag får jag åter syn på de två ekorrarna i trädet utanför fönstret. De berör mig med sina äventyr bland grenarna. Åtminstone något som skuttar i tillvaron, åtminstone något som är beständigt. Ibland önskar jag att jag vore galen på riktigt. Att jag skulle vara så sjuk att jag kände mig lycklig. Eller att jag vore en ekorre, med yvig svans och pigga pepparkornsögon.
Andra undrar vem som ska ta över i Andreas ställe. Jag förstår knappt frågan; ingen kan ta över i hans ställe. Ingen kan ersätta Andreas. Till en början verkar jag också få rätt, i bokstavlig mening. Ingen av klinikens terapeuter har möjlighet att ta emot mig. Tills vidare får jag regelbundna stödsamtal med en skötare.
Efter några månader informeras jag om att jag kan få privat terapi bekostad av en stiftelse för patienter som av olika skäl behöver söka sig utanför landstinget. Jag får en lista med anslutna terapeuter och fastnar vid det enda namn jag känner igen. Jakob. Vi träffades en gång för länge sedan, i ett helt annat sammanhang, i våra respektive yrkesroller, och han gav ett djupt sympatiskt intryck. Dessutom har jag ryktesvägen hört att han är en kompetent och omtyckt terapeut.
Vi träffas första gången på hans mottagning en måndag i maj 2009. Det är inte lätt att börja om. Det bor så mycket svart inom mig, så mycket oformulerat och trassligt som behöver komma ut i ljuset. Jag önskar att jag kunde ta det i mina händer och lägga det på bordet mellan oss, så att jag kunde se det, så att han kunde se det, så att jag kunde säga: "Titta, så här ser det ut. Det är det här som gör så ont. Det är det här som gör det så svårt att leva." Jag vill anförtro mig åt honom, men motståndet inifrån är massivt. Något står i vägen.
Rädsla? Jo, visst är jag rädd. Rädd att släppa honom inpå livet och låta honom se vem jag är. Rädd att bli lämnad (igen). Kanske mest av allt rädd att misslyckas. Det här känns som min sista chans, mitt sista försök. Och mitt i alltihop finns vetskapen om att om jag går in i det här, då finns det ännu en människa som jag kommer att svika om jag inte klarar det.
Skuld? Ja. I andras ögon är jag sjuk, i mina egna är jag feg, otacksam och ansvarslös som inte tar vara på livet. Att jag till råga på allt upptar någon annans tid med att älta mina så kallade problem, det är under all kritik.
Skam? Naturligtvis. Den förde mig hit, till terapin, nu vill den att jag ska gå härifrån. Jag känner ett starkt behov av att be om förlåtelse. För allt jag är, för allt jag inte är.
Tvivel? Visst undrar jag om jag någonsin kommer att bli fri. Så många har bedyrat att det kommer att bli bra. Nu har dagarna blivit veckor som har blivit månader som har blivit år. Jag blir bara sämre. Det är klart att jag tvivlar.
Men vi blir ett team, Jakob, hans terapihund Dante och jag. Jakobs icke-värderande utforskaranda smittar av sig och hans varma, öppna sinne får mig så småningom att våga dela med mig även av sådant som jag skäms över. Tillsammans går vi på upptäcktsfärd i mitt inre: Vad händer om vi lyfter på den här stenen? Vad finns bakom den där dörren? Hur kan vi ta oss förbi det här hindret? Behöver vi ens ta oss förbi? Att mötas av Dantes viftande svans och oreserverade glädje när jag kommer, och sedan, en bit in i samtalet, se hur han frivilligt tassar fram och kurar ihop sig vid mina fötter gör mig ännu tryggare. Här finns inte en vän. Här finns två.
Sorgen efter Andreas består, men saknaden bleknar. Jag ger mig själv rätt i att ingen kan ersätta Andreas, att ingen kan ta över i hans ställe. Men Jakob skapar ett eget utrymme, lika viktigt, lika känslomässigt livsavgörande. Snabbt hittar vi ett gemensamt språk. Jag upplever ofta att Jakob hör även det jag inte säger - och han försäkrar sig också om att han uppfattar det korrekt, inga egna vanskliga tolkningar här, inte. Dessutom uppmuntrar han mitt skrivande, vilket öppnar ännu en kanal - min mest trygga och rättvisande. Han uppfattar andemeningen i mina texter och tar fasta på det som jag låter honom läsa, i stället för att som vissa andra vårdkontakter ögna igenom och nicka lite hummande för att sedan lägga det till handlingarna.
Jakob förstår vad jag menar när jag liknar mina tumlande tankar vid ett envist tjattrande kafferep. Det är ofta så det känns - som ett gäng fristående, hetsigt diskuterande röster med starka, motstridiga åsikter, skilda värderingar och varierande världsbild. Å ena sidan, å andra sidan, å tredje sidan... Men om man ser det ur det här perspektivet... Men vi får inte glömma den här aspekten! Men har det där någon betydelse? Äh, var inte så dramatisk. Ska du säga! Min beskrivning har fått andra att antingen rycka på axlarna eller ta den på alldeles för stort allvar. En läkare satte omedelbart in anti­psykotisk medicin när jag berättade om kafferepet, trots att jag omsorgsfullt förklarade att det var en metafor. Jag visste att jag inte hade ett kafferep i huvudet, jag hörde inte röster i psykotisk mening, men genom att betona just det lyckades jag tydligen bara bekräfta motsatsen, för ordinationen kvarstod. "Ett ältande av nästan psykotisk karaktär", dikterade läkaren i journalen. Kanske var det så också, jag vet inte. Jag vet bara att medicinen inte tystade kafferepet.
Jakob förstår och vill dessutom veta mer. Vilka är de olika kafferepsgästerna? Vad säger de? Finns det någon som är mer trovärdig än de andra? Finns det kanske någon som sitter tyst men som borde få ordet? Mitt kafferep leder inte till antipsykotika utan till intressanta diskussioner och till att jag börjar skriva texter där kafferepsgästerna får komma till tals. Då händer det: De dämpar sig. De är inte längre lika ettrigt påstridiga. De sitter till och med tysta ibland. De har fått säga sitt - det är ju protokollfört - och det ger mig ett lugn, litet och tillfälligt, men mer genuint och kännbart än det som går att få på kemisk väg.
Jag vågar sänka garden hos Jakob och det känns bra. Sam­talen ger mig nya insikter. Men det trassliga och svåra på insidan tycks orubbligt. Ingen får grepp om mig och jag får inte grepp om livet, än mindre om mig själv. Vanmakten pressar luften ur mina lungor, driver envisheten ur min märg och leder mig dit jag inte vill. Dit, dit jag inte får gå.

Dö för att överleva

Önskan att dö hänger samman med längtan efter att bli kvitt en känsla av skam i livet. Lina plågas av en djup skamkänsla, men eftersom denna känsla är så förbunden med upplevelsen av den egna identiteten, är det som om Lina inte finner någon annan väg än att utplåna sig själv för att bli kvitt denna känsla.
Journalanteckning, Jakob, 22 mars 2010
Jag vaknar på ett golv. Jag vet inte var jag är. En skarp smärta i ena axeln. Nacken känns underligt stel, och armar och ben vibrerar av surrande spasmer. Mitt huvud fylls av ett dån som stiger och sjunker i takt med mitt hastigt hamrande hjärta. Kroppen verkar vara skräckslagen. Jag vet inte varför.
Jag blundar, försöker fokusera, manar minnet att treva sig baklänges, bortom smärtan, bortom rädslan. Vad är det för dag? Månad? År? Vad gjorde jag innan jag hamnade här? Vad är det senaste jag minns? Jag vet inte. Jag vet inte.
När jag öppnar ögonen igen ser jag att jag ligger bredvid en omkullvält stege. Den känner jag igen; det är min egen trappstege som jag brukar använda när jag behöver nå saker högst upp i skåp och hyllor. Även golvet är bekant. Den bruna plastmattan - ett misslyckat försök till korkimitation - är mitt hallgolv.
Så kommer minnet, smygande men brutalt: Mina fotsulor mot den kalla metallen på stegens översta avsats. Det svarta läderbältet. Runt min hals. Kroken i taket. Jag minns nu, minns fastän jag inte vill. Hur jag med bältet om halsen fäste änden i kroken och med fötterna kvar på stegen prövade min tyngd mot konstruktionen för att försäkra mig om att den skulle hålla. Hur lite tid som krävdes för att huvudet skulle börja susa och musklerna rycka. Hur tryggt det kändes att veta att det gick så fort.
Men jag minns inte att jag fattade ett sista, definitivt beslut. Jag minns inte att jag sparkade undan stegen. Jag blickar upp mot taket. Kroken sitter kvar. Mina domnade händer söker runt halsen och hittar läderremmen. Även den är kvar. Kroken, remmen, smärtan, stegen. Jag får inte ihop det. Jag borde vara död. Är jag död? Är det därför jag känner mig så konstig?
Snabbt, som om tiden fortfarande spelade roll, krånglar jag mig ur snaran, och nu ser jag: En av de öljetter som jag trädde på kroken sitter kvar där uppe. Den har rivit sönder remmen och befriat mig från taket, från döden, från det oåterkalleliga. Kroken höll, snaran höll, men inte det tjocka lädret. Jag är inte död. Och mitt rusande hjärta har rätt: jag är rädd, outsägligt rädd. Allra mest för min egen kraft, för vad jag tydligen är kapabel att göra för att bryta mig loss ur vanmaktens obarmhärtiga järngrepp.
Insikten bryter förvirringen, skapar nya kramper i min kropp. Jag tror att jag ska kräkas, hulkar, men det kommer bara stötar av luft och märkliga ljud. Det var så enkelt. Det gick så fort. Jag lyckades nästan. Jag misslyckades nästan. Och jag blir alldeles iskall av det faktum att jag faktiskt förlorade kontrollen, när min avsikt var den motsatta: att ta kontroll över situationen.
Efteråt har jag bara fragmentariska minnen från den oktoberdag som jag inte borde ha överlevt, den dag då jag under min frigång från sjukhuset gick hem med avsikten att aldrig återvända. Det förvirrade uppvaknandet på hallgolvet. Paniken i kroppen. Dånet i öronen, så småningom blandat med en röst långt, långt bortifrån: via en telefonledning kommer Marias röst, Maria som är sjuksköterska och min kontaktperson på avdelningen. Hon måste förstå att någonting har hänt, någonting fruktansvärt, för hennes vanliga lugna röst är ersatt av en annan, forcerad, hetsig, som vill få mig att prata hela tiden. Inte lägga på, jag får absolut inte lägga på. Men min arm är så svag, jag kan nästan inte hålla luren mot örat. I bakgrunden hör jag andra röster, personalröster, lika uppjagade som Marias. Sedan tjutande sirener som närmar sig och bildörrar som smäller ute på gården. Ambulanspersonal i min lägenhet. Inga artigheter. Akut omhändertagande. En bår på hjul, orange galon och varma filtar.
Nästa minnesfragment är från sjukhuset. Ont i axeln, ont i nacken. En skarp lukt i min näsa, så som det luktar bara när jag är riktigt, riktigt rädd. Jag fryser så jag skakar, jag mår illa och ljuset från lysrören skär i mig. Allt är så vitt, så vasst, så kallt. Så känner jag en varm hand ovanpå min egen genom lagren av filtar och ångest. Anna, sjuksköterska och tillförordnad livvakt. Jag letar efter anklagelser i hennes ögon men finner inga. Bara oro och omtanke.
Undersökningar. Kontroller. Frågor. Jag möter andras allvar samtidigt som jag brottas med mitt eget. Specialister tittar, klämmer, känner. Huvud, strupe, nacke, bröstkorg, axlar. Inga frakturer. Inga observerbara neurologiska skador. En kamera förs ned i en slang genom halsen, granskar mig från insidan. Kan den se i allt mitt mörker? Kan den se hur fult och trasigt allt är? Diskussioner: Bör patienten flyttas till en akutavdelning för somatisk övervakning? Kan patienten ha latenta, livshotande skador? Är den fysiska faran verkligen över?
Inte en sekund lämnas jag utan uppsikt. Och trots att jag skäms så - över det jag gjort och över det jag inte gjort och över att jag nästan lyckades och över att jag inte lyckades - är övervakningen en trygghet. Jag är livrädd, dödsrädd, för mig själv. För jag ville inte dö. Jag vill inte dö. Jag bara trodde det. Jag bara trodde att jag ville, att jag måste.
Det kan verka paradoxalt. Det är paradoxalt. Jag har gjort flera allvarliga självmordsförsök, men jag har aldrig velat dö. Jag har valt döden trots att jag alltid har varit väldigt rädd för den - och just därför. Bara så har jag kunnat vända min upplevda vanmakt till handlingskraft, bara så har jag kunnat mota min frustration och uppgivenhet med aktiv handling. Jag har underminerat min ångest genom att möta den yttersta av rädslor.
Jag har svårt att använda ordet självmordsförsök, även om de gånger då jag har använt mycket drastiska metoder. Ibland har jag inte ens sett mina handlingar som destruktiva. För mig har det inte funnits några alternativ.
Det är inte heller mig jag vill ta livet av, utan smärtan, det sjuka och outhärdliga. När mörkret blivit så tätt att det förefaller vara evigt, när skulden är så stark att den måste vara sann, och känslan av definitivt utanförskap gör så ont att inget annat spelar någon roll - då blir det logiskt. Då blir det självklart: Jag måste dö. För att överleva.
När jag är i det bottenlösa, när jag mår som sämst och inte ens kan öppna ögonen utan ansträngning, då vrider skuldkänslorna sönder mitt förnuft och får min rationella vågskål att tippa. Då väger argumenten för självmord tyngre än argumenten mot, även när jag tycker mig ta hänsyn till mina anhörigas perspektiv. Genom mitt sotiga filter ser jag mig själv enbart som en svikare och en belastning. Det vore bättre om jag inte fanns. Det vore bättre om jag var död. Bättre för alla.
En läkare skrev en gång i ett vårdintyg att min depression var av "psykotisk valör". När jag frågade honom vad det betydde förklarade han att depressionen fick mig att skapa irrationella föreställningar, framför allt om mig själv och mitt eget värde, och utifrån dem dra orimliga slutsatser, som att jag måste göra mig illa eller rent av ta mitt liv. Där och då tyckte jag att han överdrev. Jo, jag kunde tillstå att jag hade extremt dålig självkänsla, enorma skuldkänslor och att jag helt saknade hopp om framtiden, men jag kände mig ändå verklighetsförankrad. Mitt mörker var minsann ingen vanföreställning.
Med tiden har jag börjat förstå vad han menade. Jag tänker att mina självmordsförsök är ett resultat av just denna så kallade psykotiska valör. Hur får man annars ihop ekvationen "jag måste dö för att överleva"? Hur kan man annars försöka ta sitt liv när man är så rädd för döden? Hur kan man annars på fullt allvar tro att alla berörda skulle må bättre av ett självmord?
Förutom de underliggande depressiva resonemangen och den där psykotiska valören anar jag även en sorts tvång i mina självmordsförsök. Jag når botten, famlar efter en åtgärd och finner döden som den enda utvägen. I samma stund naglar sig tanken fast. Som en parasit gnager den hål i mitt medvetande, kväver alla motargument och utser sig själv till enväldig härskare, så som tvångstankar gärna gör. Den viskar att jo, jag kan göra något åt situationen, jag är inte helt maktlös. Jag kan avsluta det här. Så jag fokuserar, blir handlingskraftig, planerar och förbereder. Det ger mig ett bedrägligt lugn, får mig att tro att jag har kontroll, trots att jag är på väg att göra något jag innerst inne inte vill. Det är det enda jag kan göra. Och därför måste jag. För andra har en del av mina suicidförsök framstått som rena impulshandlingar. I själva verket har de alla föregåtts av en längre tids fixering och noggrann planering. Intensiteten i tankarna, kontrollbehovet som drivkraft och det där bedrägliga, tillfälliga lugnet känner jag igen. Det handlar om tvång. Ett livsfarligt sådant.

Hypotetiskt liv

På något sätt är detta just Lina; en person som samtidigt kan hålla ett starkt försvarstal för livet och samtidigt ifrågasätta det med leda och smärta.
Journalanteckning, Jakob, 26 oktober 2009
Jag tycker att jag har fog för min uppgivenhet nu. Jag tycker att jag har skäl att hävda att jag är ett hopplöst fall. I flera år har jag vistats innanför den psykiatriska slutenvårdens slitna fasader och låsta dörrar. Dagarna kommer och går, andra patienter kommer och går, personal kommer och går. Jag blir kvar. Jag och ekorrarna.
Samtal och tystnad. Tårar och torka. Fler mediciner, fler elbehandlingar, fler terapitimmar. Fler skador, ytterligare ett allvarligt självmordsöverlevnadsförsök. På avdelningen den här gången.
Jag har överlevt men jag lever inte längre. Att må bra är inte längre mitt mål. Om jag önskar något är det att må mindre dåligt, eller åtminstone små punkter av lugn. Något annat än detta kaos, detta undantagstillstånd, detta icke-liv. Men när inte ens de vita korridorernas experter vet vad de ska göra, vart går jag då? Jag vill inte vara en flykting i avtrubbad väntan. Jag vill inte fördriva tiden. Jag vill ta vara på den. Se tiden an. Men jag måste vänta fortare.
Min nära döden-tillvaro har gjort absurda avtryck i min föreställningsvärld. Att i flera år leva så nära ett fullbordat självmord gör något med perspektiven. Hur förhåller man sig till framtiden när man inte vet om man kommer att vara inkluderad? Det är mer komplicerat än man kan tro. I mina tankar har det uppstått två parallella spår, ett som jag ser som "realistiskt" och ett som jag ser som "hypotetiskt". Enligt det realistiska spåret kommer jag inte att överleva det här. Jag kommer antingen att råka ta livet av mig, eller lyckas ta livet av mig, om jag nu inte självdör av det som gör så ont. Det hypotetiska spåret är ett livet går vidare-spår.
Jag har och jag har inte ett val.
Det som talar för livet är dess föränderlighet. Så länge jag väljer att leva vidare kan allt hända. Det finns en chans att det vänder, att jag börjar må bättre. Möjligheten kanske är minimal, men den existerar. Döden är slutgiltig. Om jag skulle välja döden skulle jag visserligen eliminera livets smärta och risker, men också dess skönhet och chanser. Definitivt och oåterkalleligt. Efter döden - inget hopp.
Mina namn på respektive spår säger en del om vartåt jag lutar, men utåt rättar jag mig efter det hypotetiska. Det är enklast så, jag blir till mindre besvär, skapar mindre oro. Ingen fara, jag klarar mig. Den hypotetiska hållningen känner jag mig tvungen att axla när jag ska göra något med riktning framåt, något som förutsätter att jag tänker fortsätta leva - boka terapitider, ansöka om sjukpenning, (låtsas) planera sommaren, eller något så till synes enkelt som att nicka när någon säger "vi ses". Det vore grymt, hårt och kallt att svara med ett "nej, vi ses inte igen", eller sluta prata om framtiden med hänvisning till att jag ska ta livet av mig. Också för mig själv använder jag det hypotetiska tankespåret, för att klara av att gå upp, duscha, klä på mig, ta min medicin, gå till terapin, prata, ta emot hjälp - allt som ur det realistiska perspektivet är helt meningslöst. På så sätt lurar jag mig själv att skjuta upp "det realistiska" en tid. En konstruktiv form av självbedrägeri, men inte en ren lögn. För helt säker är jag inte.
En vårdare sade en gång att man måste bestämma sig för att leva, och jag hatade att hon sade så, för även om jag tyckte att hon radikalt förenklade det hela, så förstod jag vad hon menade och att hon i någon mån hade rätt. Denna kluvenhet, att ständigt stå beredd med brasklappar och reservationer, att i ena stunden kämpa för att överleva och i nästa förbereda mig för att dö, är både plågsam och förvirrande. Lidandet blir bara ännu värre. Ändå kan jag inte släppa taget om döden.
Jag har försökt. Flera gånger har jag helhjärtat bestämt mig för att lägga allt krut på livet och inte för en sekund överväga självmord. Stänga den utvägen. Fokusera all vilja, alla tankar och all energi på att leva, eller åtminstone överleva. Inte tillåta tanken att gå åt något annat håll, oavsett omständigheterna. Inte låta ambivalensen äta av min handlingskraft, så som den gör när jag vacklar mellan mina spår.
Mitt första överlevnadsavtal slöt jag med mig själv våren 2006. För andra gången på mindre än en vecka hade jag förts till akuten med alldeles för många tabletter i kroppen. Jag var medvetslös när jag kom in, men vaknade till en kort stund i något akutrum. Av larmet omkring mig och av personalens rop och hetsiga handlag förstod jag att läget var kritiskt, och jag ville fråga vad som hände men kunde varken öppna ögonen eller meddela mig. Tungan låg som en stum, oformlig klump i munnen och min kropp verkade inte längre tillhöra mig. Jag kände hur den höll på att ge upp. I den stunden insåg jag med kristallklar skärpa och alldeles för sent att jag inte var redo att lämna livet. En ånger som den jag kände då hade jag aldrig tidigare upplevt. Djup och förtvivlad kramade den om varje trött liten cell i min förlamade kropp. Det handlade inte så mycket om att jag skulle dö - det hade jag trots allt tänkt över - som om det faktum att jag därmed för alltid skulle skiljas från alla människor som jag älskade och brydde mig om. Mamma. Pappa. Lillebror. Mina vänner. Ingen skulle följa med mig, ingen skulle finnas hos mig, och jag skulle inte heller få någon möjlighet att förklara, trösta eller ens ta farväl. Ett djupt svek. En definitiv och allomfattande separation. Det hade jag av någon anledning inte tänkt på.
Det nya i insikten var mitt eget intresse av att leva. Det som jag tidigare hade upplevt som en ansvarskänsla, en plikt gentemot mina nära - att överleva för att inte göra andra illa - kompletterades nu med en önskan som var min egen. Jag ville inte gå ifrån dem jag älskade. Jag ville vara med dem. Jag ville stanna kvar.
Innan jag åter föll ned i medvetslöshetens mörker hann jag ge mig själv ett löfte, strängt och skarpt och kompromisslöst: Jag har kanske inte förtjänat det, men om jag överlever det här, då ska jag aldrig glömma min insikt, hur rädd jag var, hur djupt jag ångrade mig, hur desperat jag önskade att jag skulle få stanna hos dem jag älskar. Då ska jag göra allt för att överleva, för att leva. Jag ska aldrig lura mig själv att tro på döden igen. Jag kan inte, får inte, vill inte lämna. Jag ska inte lämna.
Upplevelsen och avtalet gav mig kraft. För en tid kände jag mig oerhört beslutsam. Jag överlevde utan bestående skador och försökte leva mer förbehållslöst och ärligt mot mig själv, min längtan och mina medmänniskor. Vilset, famlande och ängsligt, men ändå. Eftersom jag hade sorterat bort alternativet att ge upp gällde det att fokusera helt och fullt på det liv som jag ville leva. Jag hade kunnat vara död nu, påminde jag mig när någonting berörde mig. Då hade jag inte fått uppleva det här, då hade jag inte fått dela det här ögonblicket med någon. Kroppen svarade med en rysning, vilket bekräftade att jag valt rätt sida. Det var som om närkontakten med döden hade gjort mig mer levande.
Och ändå föll jag tillbaka. Igen och igen. Det känslomässiga minnet bleknade, insikterna omformades, kraften rann ur mig. Mina tankar återfick den färg som vissa vill kalla psykotisk men som andra bara skulle beskriva som svart. Det var i längden inte så enkelt som jag ville få det till, eller som den där vårdaren uttryckte det. Det är aldrig så enkelt. Att bli frisk kräver mer än vilja, mer än envishet. Det handlar om så mycket mer än att bestämma sig. Jag har förstått det. Om det hade räckt med beslutsamhet skulle jag inte längre behöva vara här, inlåst på psyk, dömd att skyddas från mig själv. Om det hade handlat om att välja livet skulle jag ha valt det. Jag försöker fortfarande överleva. Jag vet inte om jag klarar av att leva. Jag vet inte om jag vill leva. Men jag försöker.
De talar om behandlingsresistent depression. De talar om nya vårdplaneringar, behandlingshem eller någon form av mellanboende. Det förblir mest prat. För vad är det egentligen man ska behandla? Och hur? Jag är inte begriplig. Inte ens för sjukvården verkar jag vara begriplig.
Gradvis tycker jag mig märka hur min egen hopplöshet smittar av sig, sprider sig likt ett elakartat virus från mitt inre till de människor som försöker hjälpa mig. Det är som om luften går ur även de från början mest hoppfulla. Det är inte den officiella hållningen, naturligtvis inte, men den lyser igenom i kommentarer som på ett eller annat sätt signalerar att jag borde ta mig samman, rycka upp mig och bete mig som folk, eller att det verkar som om jag "inte vill bli frisk". Ibland är budskapet mjukare, vänligare: "Vi vet inte hur vi ska hjälpa dig."
Jag förstår det. Jag vet inte heller.
"Du kan ju inte fly hela livet", suckade en skötare när jag kom tillbaka från en permission, avbruten på grund av ohanterlig ångest och självmordstankar som eskalerat i två dygn.
När jag kom den gången blev jag först insläppt på avdelningen av en stressad sjuksköterska som genast försvann i väg igen. Där blev jag stående med ytterkläderna på och tårarna strömmande, i det upplösningstillstånd som inträder vid en kapitulation efter två dygns intensivt överlevnadsarbete. Personal passerade förbi. En patient som såg mig gav mig en snabb kram. Minuterna gick medan snön smälte till grusiga pölar runt mina kängor. Jag ångrade att jag gått tillbaka till sjukhuset, fastän jag visste att det hade varit helt nödvändigt. Först när jag hejdade en skötare och bad om att få bli utsläppt igen fick jag en reaktion. Då skulle det plötsligt pratas, och då skulle jag få höra att jag ju inte kan fly hela livet.
Det där sista gjorde mest ont. Som om avdelningen vore en tillflyktsort, något att fly till. Som om jag föredrog sjukhuset framför mitt eget hem. Som om det vore ett reellt val. Det var överenskommet så här, att jag skulle avbryta och återvända om läget blev för labilt. Den läkare som godkände permissionen till och med betonade att det inte skulle vara ett misslyckande, utan ett framsteg. Jag behövde bli bättre på att be om hjälp, sade hon, och krävde att vi skulle tumma på vår överenskommelse innan jag gick hem. Hon visste att löften, inklusive tumningar, är heliga för mig. Nu var hon inte där.
Alla dessa budskap och kommentarer. Jag vill göra rätt, men förstår inte vad rätt är. Hur kan jag erkänna min oförmåga och samtidigt bedyra min styrka? Hur kan jag be om hjälp utan att provocera, utan att bli dömd? Det borde finnas en mellanväg, där svaghet och styrka får gå hand i hand, utan att spelas ut mot varandra.
Till och med min för tillfället ansvariga överläkare, han som gång på gång har försökt övertyga mig om att läget inte alls är så hopplöst som jag tror, till och med han har gett upp. Inofficiellt och utan min vetskap, men ändå.
"Du är ju Linas terapeut", säger han till Jakob över telefon. "Men en sak ska du ha klar för dig: Om två år lever inte Lina."
Två år, alltså. Max. Det är läkarens prognos. Han, som har det yttersta ansvaret för min vård, han vet redan att loppet är kört, att jag kommer att dö i min sjukdom, oavsett vad som händer, oavsett vad som görs. Oavsett vad han gör. Om jag hade känt till prognosen skulle jag i och för sig inte ha klandrat honom för hans uppgivenhet - jag delar den ju - men jag skulle ha undrat hur han får ihop det med sin roll som min läkare. Går han bara och väntar på att jag ska dö? Tycker han att det är förenligt med hans yrkesambitioner? Nu får jag inget veta, Jakob undanhåller medvetet informationen i två år plus en väl tilltagen marginal, medveten om min tendens att infria andras förväntningar.
Det telefonmöte där överläkaren gav sin prognos var tänkt som början på ett samarbete mellan slutenvården och Jakob, men det faller sönder redan innan det har hunnit ta fart. Vad finns att samarbeta om när ena parten har gett upp? Hur kan man göra något konstruktivt inför ett så destruktivt scenario? Jakob blir omskakad och arg, men i stället för att ta strid riktar han all sin kraft på att hjälpa mig. Från den dagen markerar han ännu tydligare att han går vid min sida. Det märker jag, trots att jag inte känner till bakgrunden.
Jakob blir ett av mina träd - en ek, avgör jag - med rötter som tycks växa och förgrena sig allt djupare. Det var Jakob som gav mig trädmetaforen, men utan att inkludera sig själv. Experter på räddningsinsatser brukar uppmana människor som gått vilse att leta upp närmaste träd och krama det, förklarade han. Syftet är dubbelt. Dels blir trädet en fysisk trygghet, en rotfast och beständig punkt som lugnar, tröstar, skyddar. Dels hjälper det trädkramaren att hålla sig stilla på en och samma punkt, vilket underlättar för dem som letar. Vid ett av våra samtal, när jag kände mig mer vilsen och förvirrad än vanligt, uppmanade Jakob mig att identifiera ett antal "träd" i tillvaron och hålla om dem, symboliskt. Det var då han blev en ek.

Dunderkuren

Licensmotivering icke godkänt preparat
Kvinna med recidiverande depressioner, sannolik debut under tonåren. Inget tydande på bipolaritet. Under de senaste åren har patienten enbart vid enstaka tillfällen uppnått neutral grundstämning utan har mestadels varit dystym eller haft djupa depressioner. Det finns även ett inslag av anorektiskt beteende och personlighetsfaktorer som påverkar patientens tillstånd. Hon har gjort flera allvarliga självmordsförsök med aktiv metod. Senast oktober har misslyckats med hängningsförsök. Är nu ånyo djupt deprimerad med långt gångna självmordsplaner. Patienten har genom åren prövat de flesta behandlingsstrategier avseende recidiverande depressioner, vilket inkluderar stämningsstabiliserande medicinering i form av Lamotrigin och Lithionit. Har även prövat Anafranil i såväl tablett som injektionsform. Har även prövat de flesta SSRI-preparat, Efexor/Venlafaxin, Mirtazapin och Voxra i adekvat dosering under adekvat tidsperiod. Har även prövat medicinering ur neuroleptikagruppen såsom Zeldox. Medicinerar för tillfället med en kombination av Lamotrigin, Seroquel, Lithionit, Anafranil retard samt Sertralin.
Patienten har även fått flera olika omgångar psykoterapier och har nu en pågående psykoterapi med en av Linköpings mer erfarna psykoterapeuter med psykodynamisk grund men med mycket kognitiv inriktad terapi. Hon har genomgått flera omgångar ECT med viss förbättring, men upplever oacceptabla biverkningar i form av minnespåverkan. Patienten kan periodvis förbättras, vid enstaka tillfällen nå upp till neutral grundstämning, men inte stanna kvar i detta tillstånd, trots olika insatser såväl psykoterapeutiskt, via stödjande kontakter i kombination med olika läkemedel. (...)
Utifrån att de mesta av tillgängliga läkemedel redan är prövade och även icke farmakologiska behandlingar är prövade utan tillfredsställande långsiktigt resultat önskar vi nu använda ett läkemedel med en annan profil än de tidigare prövade.
Utifrån detta görs denna ansökan att få använda Parnate till patienten. Patienten är införstådd med behandlingen och de kostrestriktioner som krävs.
Chefsöverläkaren för psykiatriska kliniken, 4 mars 2010
Efter fem års mer eller mindre fruktlösa behandlingsförsök ska jag få ett dunderpreparat. Ett så kallat icke godkänt läkemedel. Jag önskar att jag inte brydde mig, men det gör jag.
För att vara läkemedelsskeptiker har jag prövat väldigt många mediciner. Med skeptiker menar jag inte att jag är generellt tveksam till mediciner - jag har bara svårt att tro på medicin som lösning för min egen del. Dels för att jag inte ser mitt mörker som en renodlad depression eller något annat medicinskt tillstånd, dels för att jag tror att det krävs annat än tabletter för att skingra det - om det nu ens är möjligt. Att få mig att acceptera nya mediciner och dosökningar har aldrig varit en enkel match, det krävs övertalning och skarpa argument. Jag gillar inte att laborera, vill inte äta en massa mediciner vars effekter och bi­effekter ingen helt kan förutse. Vissa läkemedel, som litium och olika former av antipsykotisk medicin, har jag betraktat som "tyngre" och avböjt in i det sista, så länge jag vågat. Vågat - för det är inte helt självklart att säga nej till förslag som kommer från dem som försöker hjälpa. Det ligger också något lockande i tanken att lindringen kanske finns bara en tablett bort. Kanske kommer det att visa sig att just nästa medicinkombination är den förlösande? Och så sitter jag här och nekar?
Därför har jag förr eller senare alltid gått att övertala. Läkarna har respekterat när jag har sagt nej - ingen har någonsin tvingat mig, inte heller när de juridiskt har haft rätt att göra det - men de har inte släppt tråden. Ordningen har varit tydlig: jag blir föreslagen en medicinändring, säger nej, frågan tas upp igen efter en tid, jag säger nja, frågan tas upp ännu en gång och jag faller till föga. Mitt ja står, precis som inför elbehandlingarna, snarare för likgiltighet och resignation än för hopp och tilltro. Jag landar i slutsatsen att det inte spelar någon roll. Vad har jag att förlora?
Och ändå, ändå innebär det där godkännandet alltid en investering. Jag kan inte låta bli att känna förväntan.
Varje nytt preparat blir startskottet för en känslomässig resa, med tvivel och skepsis, men också med försiktiga förhoppningar, hemliga önskningar och förbjuden nyfikenhet. Efter en tid kommer biverkningarna som kroppens kvitto på att medicinen nått fram. Skakningar, svettningar, yrsel, trötthet, sömnproblem, magproblem, hudutslag, hjärtklappning, smakförändringar, ökad ångest - kände jag mig inte sjuk innan, gör jag det definitivt då. Den önskade, avsedda effekten är mycket svårare att identifiera. Ibland känner jag mig bättre en kortare tid, för att sedan falla tillbaka. Ingenting fungerar långsiktigt. Och jag landar i ett ännu djupare missmod. Vad inbillade jag mig?
Nackdelarna med elbehandlingarna har nu också blivit ännu mer tydliga. Förvirringen efter de första två ECT-serierna avtog när behandlingarna avslutades, liksom den antidepressiva effekten. Minnesluckorna verkar inte fyllas igen. Det kan jag ta. Men på sistone har jag upptäckt att den tredje ECT-serien tydligen raderade mer än minnen från själva behandlingsperioden. Jag har förlorat flera månader från tiden före. En gigantisk lucka, borta för alltid. Spår i vardagen skvallrar om att jag har varit med om saker som jag inte känner till. När jag bläddrar i min dagbok känns det som om jag läser en annan människas privata anteckningar, och jag fortsätter intresserat för att få veta hur det gick sedan. Jag hittar lappar med obegripliga noteringar som jag ironiskt nog tycks ha skrivit i kom ihåg-­syfte, och tidningsartiklar från senaste arbetsträningen som är undertecknade med mitt namn men som jag inte alls känner igen. Jag upptäcker främmande kläder i min garderob och funderar länge och väl på vem jag kan ha lånat dem av, innan jag får veta att det är mina kläder. I en låda har jag sparat kort och brev undertecknade av människor som jag inte känner till, förmodligen före detta medpatienter. Innerliga ord, till mig - jag känner mig hemsk som inte ens minns personerna som skrivit dem. Jag ser fotografier från hösten före ECT-serien och känner igen mitt eget ansikte, men har ingen aning om var bilderna har tagits eller vad jag gjorde där.
Till och med människor har fallit bort. Jag vill sjunka genom jorden när jag presenterar mig för en person i min kör som jag tror att jag aldrig har träffat och som alltså, utgår jag från, måste vara ny. Det visar sig att hon har varit med i flera terminer och att vi visst har träffats; vi har till och med sjungit i samma stämma. Jag blir helt perplex. Jag brukar vara bra på att komma ihåg personer och är extremt försiktig med att förstagångshälsa om jag är osäker. När jag får tidpunkten förstår jag. Vår gemensamma tid i kören sammanföll med mina borttappade månader. Sedan försvann jag från kören när jag blev inlagd, och när jag kom tillbaka hade hon uppehåll.
Att hela tiden konfronteras med raderade minnen är enormt stressande. Jag känner mig minst sagt förvirrad. Desorienterad i mitt eget liv. Eftersom jag inte har någon aning om vad det är jag har glömt kan jag inte heller be om hjälp med att fylla luckorna. Vissa saker får jag återberättade och rekonstruerade för mig, vilket gör att jag vet, men inte minns. En del hävdar att ECT inte kan ge så omfattande minnesstörningar, utan bara tillfälliga problem begränsade till behandlingsperioden. Allt annat sägs vara sjukdomens verk, ett samspel där minnesfunktionen påverkas av tillstånd som depression, ångest eller psykos. Personligen är jag säker på att det som enligt vissa inte ska kunna hända ändå hände mig. Jag upplever en markant skillnad mellan mina ECT-relaterade minnesstörningar och de som kan kopplas enbart till depression och ångest. ECT-­luckorna är av en annan art. Minnena är borta - inte luddiga, och de tycks inte med några medel gå att återkalla.
När de flesta vägar nu tycks vara prövade eller uteslutna föreslår läkarna ett så kallat licenspreparat, som kräver särskilt godkännande - licens - av Läkemedelsverket. Mot bakgrund av alla tidigare besvikelser krävs även en massiv övertalningskampanj för att få mig med på tåget. Jag tycker att det verkar vara ett lite väl potent läkemedel. Icke godkänt preparat - bara formuleringen får mig att backa. Det finns väl ett skäl till att det inte är godkänt?
Jag gör som jag brukar, i samma ordning: tvekar, funderar, bearbetas, funderar, vacklar i min tvekan och bestämmer mig för att pröva. Medan läkarna väntar på svar från Läkemedelsverket undersöks min kropp noggrant. Den måste stå pall för en del påfrestningar. Jag får också hjälp att lägga om kosten, eftersom medicinen kommer att göra mig överkänslig mot ett ämne som finns i många livsmedel.
Så beviljas licensen, medicinen beställs och anländer, och hoppet tänds på nytt i omgivningens ögon. Personalen och mina anhöriga håller andan. Ett preparat som detta måste väl ändå bita?
Först ska mina andra mediciner bort, vilket är en plåga i sig eftersom kroppen svarar med utsättningsbesvär i form av svår ångest, tomhetskänslor och invärtes kaos på samma gång. Det är fruktansvärt, snudd på outhärdligt, och läkarna föreskriver både extravak och tillfälligt högre doser lugnande medel under övergångstiden på ett par veckor.
Sedan kommer nästa prövning - insättningen av den nya medicinen, som slår ut mig även fysiskt. Blodtryck och puls far upp och ned, jag har frossa dygnet runt och konstant huvudvärk. Jag är yr och matt, orkar ingenting, ligger mest i sängen under ett tjockt lager täcken och filtar, men fryser ändå. Den nya kosten är inte heller någon hit. Sjukhusköket verkar ha tappat fantasin av nervositet vid anblicken av mina restriktioner, jag får samma sorts mat nästan varje måltid. Potatis och en klar grönsaksgryta med majs. Mamma bakar ett specialbröd och köper med sig färskost som jag får äta, men då sätter andra regler stopp. Privata livsmedel får inte förvaras i avdelningens kyl och frys. Hygienskäl. Inga undantag.
Och så alla frågor som jag inte orkar med. Preparatet är relativt okänt för de flesta i personalen, vilket gör mig till försökskanin och expert på samma gång. Hela tiden möts jag av undringar, nyfikna och välvilliga men väldigt påfrestande. Verkar den fungera? Känner du någon skillnad nu? Inte någon? Jaha, fysiskt, men det går väl över? Varför får du inte äta den vanliga maten? Har du ångest nu, eller är det biverkningar? Det provocerar mig något oerhört, kanske för att jag mår så dåligt, kanske för att jag tycker att det är jag som ska få ställa frågorna, kanske för att de upprepas ungefär en gång i timmen - varje gång en ny person tar över som mitt extravak. Jag förstår att alla undringar speglar förväntningar och ett hopp som jag inte har hjärta att tillintetgöra, så jag försöker svara så ärligt men så intetsägande som möjligt. Fysiskt utslagen i min säng gör jag heller inte så mycket väsen av mig.
Biverkningarna ger inte med sig. Efter några veckor stegras huvudvärken till en smärta jag aldrig känt förut. Jag ligger i sängen med handflatorna hårt tryckta mot pannan, helt säker på att huvudet ska explodera vilken sekund som helst. En sjuksköterska som fått rapport om att jag har ont i huvudet kommer in på salen med två Panodil men vänder och går tillbaka till expeditionen för att kalla på läkare. Det gör så ont att jag inte kan tänka, inte prata, inte följa jourläkarens instruktioner när hon kommer med sin ficklampa och lyser mig i ögonen. Jag vill bara skrika rakt ut. Kanske gör jag det också, jag vet inte. I smärtans epicentrum existerar inte självkontrollen.
Med rekordhögt blodtryck och befarad hjärnblödning körs jag till akuten. Den stegrande huvudvärken visar sig bero på att även blodtrycket stigit, som en biverkan av medicinen. Nästa dag, efter undersökningar och röntgen, blod- och ryggmärgs­prov, har stormen bedarrat. Mina värden är bättre och den akuta faran över - inga spår av blödningar i hjärnan. Men behandlingen avbryts, den nya medicinen är historia och vi är tillbaka på ruta ett. Igen. För vilken gång i ordningen vet jag inte, men jag tänker att det är den sista. Den återstående strimman av hopp är definitivt släckt nu.

Gott nytt år

Det som bekymrar mig som psykoterapeut är dock frånvaron av framgångsrika behandlingsresultat. Lina vistas åter på avdelning och har starka känslor av meningslöshet. Det som kanske bekymrat mig allra mest är att även grundläggande tankar och självförakt kvarstår; som att hon inte är värd den vård hon får. Det ger en känsla av att stå på ruta noll igen.
Jakob, 14 november 2010 i ett brev till remissgruppen för extern psykoterapi
Avdelningsnatt. Dämpad belysning i korridoren. Snarkningar från sängen intill min. Avlägsna ljud från dörrar som öppnas och slår igen i huset, blippande nyckelkort och då och då ett pip från larmdisplayen i korridoren utanför.
Klockan är kvart i tre. Jag är för trött för att komma till ro. Höghastigt tankesnurr, prövande av alternativ, sökande efter en utväg. En rimlig utväg. Jag har läst om ett liv efter sjukdom, om vägar ut ur depressioner, hört andra tala om dem, sett ljuset i deras ögon och deras innerliga önskan att få dela det med mig. Ibland är det bara så svårt att tro på en förändring. Jag har varit här så länge nu. Kanske är det helt enkelt så att detta inte är en sjukdom. Kanske är det helt enkelt så att detta är jag. Kanske är det helt enkelt så att kampen för något annat är dömd att misslyckas, precis som jag befarade redan från början. Det behöver inte klassas som uppgivenhet, som ännu ett symtom på det som ska bort. Det kan lika gärna kallas acceptans: en befrielse från tanken att jag borde vara någon annan. Kanske är jag född att ständigt strida. Kanske är jag oförmögen att nå det liv som de talar om. Kanske är det så här jag är. Vad de än må säga om min så kallade potential.
När försöken med licenspreparatet avbröts och alla vägar verkade vara prövade kvarstod ändå en, som flera nosat vid under resans gång. Kunde det vara så att mina depressioner, min ångest och min så kallade behandlingsresistens bottnade i posttraumatisk stress? Kunde det vara så att jag behövde avancerad traumabehandling för att ta mig vidare?
Mina förmodade trauman var två: dels våldtäktsförsöket jag utsattes för som elvaåring den där eftermiddagen på väg hem till Linnea, dels året före ryggoperationen, efter vilket ingenting blev sig likt. Vid båda händelserna samma mönster: jag slöt mig om det svåra, bar allt inom mig, varken kunde eller ville prata. Mina föräldrar har många gånger pekat på året före operationen. I deras ögon blev jag en annan Lina då. Även Jakob, liksom mina terapeuter före honom, har noterat kopplingar mellan hur jag mår och mina lagrade minnen, och traumabearbetning har varit en del av terapierna. Jag har försökt prata, försökt bearbeta det svåra, men taggarna sitter så djupt att vi inte tycks komma åt dem. Trots att vi har gläntat på dörren till mina hemliga rum och trots att händelserna för länge sedan är utagerade har minnena vägrat ge vika. Skräcken har behållit sin maktposition.
Jakob föreslog behandling på Akademiska sjukhuset i Uppsala, på en specialenhet för människor med posttraumatisk stress. Remissen skrevs och efter bedömningssamtal blev jag beviljad behandling. En gång i veckan i ungefär ett halvår reste jag sedan till Uppsala. Ibland med mamma eller pappa, starkare dagar ensam.
Terapin blev inte helt som planerad, åtminstone inte så som jag hade tänkt mig. Redan efter några samtal kunde terapeuten skönja en speciell grogrund för mina trauman. Mitt sätt att fungera i allmänhet och min bristande förmåga att hantera känslor i synnerhet har gjort svåra upplevelser i mitt liv ännu svårare. Det traumatiska har förstärkts och bevarats eftersom jag har burit allt inom mig. Grunden lades tidigt, redan när jag som barn började ta avstånd från mina känslor i tron att de var fel - att jag var fel. Med en sådan grundtes och en sådan logik fick jag ännu svårare att dela med mig av mina tankar och känslor, och i förlängningen också att placera skuld och ansvar utanför mig själv. Mitt tysta inkapslande gav otäcka upplevelser utrymme att växa till monster, oändligt mycket större än de var från början. Därför har vi jobbat mycket med att identifiera, förstå och uttrycka olika känslor. Själva traumabearbetningen koncentrerades till en liten, initial del av behandlingen. Den har hjälpt, både mätbart och subjektivt, i förhållande till just det traumatiska. Mardrömmarna har lindrats, minnena är inte längre lika laddade och påträngande. Men det stora mörkret låter sig inte rubbas. I övrigt mår jag fortfarande så dåligt att jag inte kan hantera livet.
Och nu ligger jag alltså här, inlåst på psyk, igen, och undrar vad jag gör för fel, igen. Fingrarna knyter sig om täcket. Sömnen är en evighet bort. Vad handlar allt om? Varför kan jag inte leva? Jag har fyllt i så många skattningsskalor och formulär, men aldrig hittat lämpliga svarsalternativ ens till de mest adekvata av frågorna. Ingen verkar förstå mig, allra minst jag själv.
Jag måste ta mig samman, på något sätt måste jag ta mig samman. För att komma härifrån måste jag bevisa att jag klarar mig utanför sjukhusets väggar. Ge dem vad de vill ha. Lyckade permissioner. Ett stabilt intryck. Konstruktiva handlingar. Jag gör vad jag kan. Håller ihop, biter ihop, håller andan, drar mig undan. Rädd att övermannas av tankar eller känslor som jag inte kan tackla, rädd för reaktioner som inte skulle anses lämpliga, som inte skulle passa in på rätt plats i deras bedömningsmallar.
Det blir ensamt. Så väldigt, väldigt ensamt.
Om det ändå hade funnits ett ord, tänker jag, ett ord för detta tillstånd, ett begrepp som kunde göra mig begriplig. Jag inbillar mig att det skulle vara lättare då. Inte fullt lika ensamt. Inte alls lika osäkert. Kanske skulle jag bli förstådd. Kanske skulle jag kunna staka ut en riktning, leva mitt liv. Kanske skulle jag ha kunnat sova nu.
När 2011 blir 2012 inleder jag mitt åttonde år som psyk­patient och ofirar mitt fjärde nyår i rad på avdelningen. Tyst och sammanbiten äter jag min kvällsmat tillsammans med övriga patienter som inte fått permission. Vi är inte så många, men dagen till ära får vi sällskap av personalen som annars aldrig brukar äta med oss, annat än om de sitter vak. De gör så gott de kan för att sätta guldkant på kvällen. Vi får läsk eller bubbelvatten till maten och en chokladask väntar oss senare. Matsalsborden har satts ihop till ett långbord, klätt med ett vitt landstingslakan som duk. Bara om man tittar på sidan kan man se de blå markeringarna från tvätteriet. TVNO.
Jag tycker inte om nyår. Det vilar något ödesmättat och ansvarsfullt över årsskiften. Ännu ett år har gått (försvunnit), och hur har jag lyckats förvalta det? Har jag tagit vara på alla möjligheter, har jag följt mina övertygelser, har jag varit den människa jag vill vara? Och det nya året - vad bär det med sig, vad kommer jag att möta då? Kommer jag att överleva? Kommer jag att få ha kvar mina nära och kära? Ingenting vet jag, och vill nog inte heller veta, men det känns som om svaren svävar där ute, någonstans i nyårsnattens gnistrande vinterhimmel. Förutbestämda, oåterkalleliga. Folk blir inspirerade och avlägger löften och formulerar nya mål. För mig känns alltihop bara olycksbådande.
Som liten reagerade jag mest på de skarpa ljuden från fyrverkerier och smällare. Blixtrandet gillade jag inte heller. Men ganska tidigt tillkom ett starkt inre nyårsobehag som inte gick att sätta fingret på. Precis som nu kändes det så ... avgörande. Vare sig man ville eller inte gick man in i ett nytt år, en ny tid, som ruvade på nya, främmande, kanske skrämmande upp­levelser. Nyår var förändring, öde och ovisshet i koncentrerat format, paketerade i bedrägligt festlig skrud.
I ett fotoalbum hemma hos mina föräldrar finns en bild på mig från en nyårsafton hos vänner i Stockholm. Jag är i sjuårsåldern och står där till synes omedveten om kameran, med läsk i champagneglas, randig tofsmössa, öppen mun och uppspärrade, livrädda ögon. Jag minns den nyårsnatten. Himlen över Stockholm var alldeles röd. Himlar skulle inte vara röda, särskilt inte mitt i natten. Tjuten och smällarna från tusentals nyårsraketer tog andan ur mig, inte på det där kittlande sättet som andra beskrev, utan med en paralyserande kraft. Jag var helt säker på att jorden var på väg att gå under. Människorna fick inte göra så mot jorden. Men ingen annan än jag verkade förstå vad som höll på att hända. Ingen annan verkade förstå mig - och det gjorde saken ännu värre.
Så jag flydde. Strax efter fotoögonblicket försvann jag från festen. Utan att veta vart jag skulle ta vägen sökte jag mig till det lugnaste ställe jag kunde hitta, satte händerna för öronen och blundade hårt. Mina föräldrar hittade mig till slut, i det lilla halvmetersprånget mellan husets ytter- och innerdörr, med isolering som stack fram likt klor ur väggen. Där satt jag, kallsvettig och panikslagen, övertygad om att slutet var nära.
Lite känns det som om jag sitter fast där än. Hårt blundande, kallsvettig och panikslagen inför något som andra bejakar. Mellan ytter- och innerdörr. Mellan längtan och rädsla. Mellan liv och död.
Flera timmar före tolvslaget går jag och lägger mig. Jag ber om min nattmedicin, stoppar proppar i öronen och försöker somna, sova till nästa år, inte tänka, inte känna, bara sova. Jag intalar mig att natten som kommer är som vilket annat dygnsskifte som helst.
Men vad jag inte vet när jag somnar i den tidiga nyårsnatten är att när jag vaknar kommer jag att vakna i ett år som ska slå upp både ytter- och innerdörr på vid gavel.
Det börjar med ett telefonsamtal från min låtsasfaster Lena. Hon har något viktigt att berätta, något som ska göra 2012 till det mest avgörande året i mitt liv.

"Det handlar ju om dig"

Februari 2012. Permission. En lapp i min hand med nyckelord från Lena. Pliktskyldigt googlande. Och så radioprogrammet som ska förändra allt. Blixtar i mitt inre. Samma liv, samma scenografi, ny ljussättning.
I programmet intervjuas Svenny Kopp, forskare och överläkare, som följt ett hundratal flickor med Aspergers syndrom eller högfungerande autism. Få av flickorna har fått en korrekt diagnos från början, trots att många tidigt kommit i kontakt med psykiatrin. I stället har de tillskrivits andra förklaringar och diagnoser, som familjeproblem, stressreaktion eller ätstörningar:
Alla de här flickorna har tidigare varit hos någon annan professionell utan att ha fått någon som helst bra förklaring till deras svårigheter.
Jag tänker på alla teorier och diagnoser som jag stämplats med genom åren, en rad mer eller mindre genomtänkta försök från sjukvårdens sida att förstå, kategorisera och hjälpa mig. Och jag tänker på hur få av dem som jag själv har kunnat känna igen mig i. Hur förvirrad jag blivit när olika experter kommit med vitt skilda idéer. Hur svaren bara skapat nya frågor. Men ändå - autism? Ännu ett frågetecken. Jag behöver inte fler.
Radiorösterna pratar om något som de kallar för perceptionsstörningar och som tydligen är intimt förknippat med neuropsykiatriska diagnoser. Svenny Kopp beskriver hur helt vanliga sinnesintryck kan skapa stora problem vid autism. Intrycken snedvrids och förstärks så att det resulterar i lidande, förklarar hon, och ger några typiska exempel:
Man har väldigt svårt med ljud, jätteljudkänslig, och det kan vara alla sorters ljud: buller, trumpetljud, dammsugare, bara prassel. Man har svårt för sol, måste ha solglasögon eller dra ned persiennerna när det är sommar, och det som kanske är det allra största, förutom just ljudkänsligheten, är den här taktila perceptionsstörningen. Man måste ha mjuka saker på sig, ingenting får skava, och flickor med autism har stora problem med hur de ska klara hela matsituationen, många känner ju inte hunger på ett vanligt sätt.
En våg av igenkänning rullar genom min kropp. Jag kan skriva under på det mesta av det där, och skulle därtill kunna leverera en lista med egna exempel. Jag vet exakt vad de pratar om. Ändå känns det som smått revolutionerande nyheter. Dels för att mitt hyperkänsliga och uppenbart annorlunda sätt att uppleva världen verkar ha ett namn - perceptionsstörningar. Dels för att det verkar finnas en möjlig, kanske till och med trolig neurologisk förklaring. En förklaring som på riktigt är en förklaring, och som inte bara handlar om att jag måste lära mig att vara lite mer överseende med livets larm. Kanske har jag verkligen skäl att vara just så överkänslig som jag sedan barnsben har blivit anklagad för att vara?
En del av mig vill pausa programmet för att tänka över och smälta denna i sig förbluffande information. En annan del är alldeles för nyfiken för att sluta lyssna. Så jag fortsätter, och leds in i en beskrivning av det sociala handikapp som autism medför och som, får jag veta, brukar vara mindre uppenbart, mer osynligt, hos flickor. Åtminstone, berättar Svenny Kopp, dröjer det längre innan det märks. Pojkars sociala tillkortakommanden uppmärksammas tidigare, medan det hos flickorna blir en förskjutning, ofta fram till tonåren.
Flickan tycks vara mer social än hon faktiskt är. Hon trivs bäst med att vara ensam, det vet hon mycket väl, men det ser ut som om hon är social när hon är med kompisarna. Hon vet hur hon ska vara eller hur det ska se ut, men hon är inte social.
Minnesbilder från barndomens skolgårdar, där jag kämpade för att hålla balansen. Och från tonåren, då mitt liv trasslade till sig på allvar, då jag drog mig undan och slutgiltigt fastnade i den eviga ensamheten. Var det för att jag då inte längre klarade av att låtsas? För att jag till slut obönhörligen föll rakt ned i det helvetesgap som hela tiden hade funnits mellan mig och mina jämnåriga?
Utmärkande för flickor med autism, säger radiorösterna, är också svårigheter att prata om känslor. Den biten blir särskilt tydlig just hos flickor, förklarar Svenny Kopp, eftersom flickor annars generellt sett brukar dela med sig mycket mer än pojkar av sitt inre.
Fler fragment från förr. Jag ser mig själv som barn, som tonåring, som vuxen, hur jag genom alla år har kapslat in rädsla och oro, grubbel och tvivel, sorg och ilska, hur jag hållit mycket för mig själv, inte för att jag någonsin valt det och inte för att jag har mått bra av det, utan för att jag inte kunnat, inte vetat något annat.
Jag märker hur mina händer griper hårt om skrivbordskanten, som om de vill hjälpa mig att hålla mig kvar vid ögonblicken av insikt. Lent trä mot fingertopparna. Ansiktet hettar, en skördetröska är på väg genom mitt medvetande, men programmet är inte slut, radiorösterna är inte färdiga.
Nytt klipp. Om Marlene, en tjugosexåring med Aspergers syndrom, som fått diagnosen först i vuxen ålder, trots problem och signaler långt tidigare. Hur hon utan diagnosens förklaringar tappade bort sig själv, utvecklade ätstörningar och stod frågande inför hela tillvaron.
Marlene blev alltmer vilsen och osynlig. Hon förstod inte hur det som verkade lätt och roligt för andra kunde vara svårt och jobbigt för henne.
Mina tvivel är borta. Berättelsen om Marlene tar slutligen andan ur mig. Det där, det är ju jag. Hur skulle jag inte kunna känna igen mig? Jag kommer på mig själv med att luta mig närmare datorn, som om jag skulle kunna få direktkontakt med både Svenny och Marlene genom den. Hallå, mayday, jag tror att jag behöver prata med er. Nu.
Jag skickar länken med radioprogrammet till mamma. När hon ringer upp en stund senare hör jag att hennes röst är ostadig. Hon är lika tagen som jag.
"Det handlar ju om dig. Det skulle lika gärna kunna vara dig de pratar om."
Jag skriver ett mejl till min läkare, formulerar försiktigt men noggrant mina upptäckter och tankar. Visar på parallellerna, symtomen, de gemensamma nämnarna. Hon reagerar med en högst rimlig fråga när vi träffas på avdelningen igen efter permissionen.
"Varför har du inte berättat om allt det här tidigare?"
Svaret är enkelt. Jag har inte haft en aning om att det kan hänga ihop, att alltsammans kan vara yttringar av en och samma diagnos, eller ens att det finns medicinska termer för problem som jag har relaterat till mig som person. Hur skulle jag kunna veta det? Hur skulle jag kunna veta att min sociala vilsenhet hänger ihop med mina hyperkänsliga sinnen? Att mina fixa idéer, tvångsmässiga drag, smånördiga intressen och knasiga talanger delar rotsystem med min oförmåga att uttrycka känslor och min självvalda men ändå ofrivilliga ensamhet? Som i sin tur verkar ha ett samband med depressionerna, självskadorna och ätstörningarna, för att inte tala om all ångest? Jag har inte förstått att alla aspekter har varit relevanta, än mindre att de kan hänga samman. Faktiskt har jag inte ens varit säker på om mina upplevelser av världen verkligen är så annorlunda. Kanske känner alla som jag? Kanske är jag bara... svag? En dålig människa?
Jag har inte förstått att mitt myller av mångfasetterade pusselbitar passar ihop. Jag har inte sett att de hör till ett och samma pussel. Förrän nu.
III

Jag vet hur ont det gör när hoppet dör
Men askan är den bästa jorden
Och även fast du inte tror det
Du kommer födas och dö, födas igen
Så länge du hör musiken
"Askan är den bästa jorden", Markus Krunegård

En typisk atypiker

I efterhand förstår jag inte hur jag lyckades överleva. Det var en så förtvivlad kamp. Så mycket jag försökte greppa som gled mig ur händerna. Så många människor som försökte hjälpa. Behandlingsförsök och återvändsgränder. Sjukskrivning på sjukskrivning. Slutenvård, tvångsåtgärder, trial and error. Ständigt detta error. Och så skulden, den oändliga. Varför kan jag inte bättre? Varför orkar jag inte leva? Varje gång jag föll kändes det som om jag svek alla som stod vid min sida. Jag misstrodde ingen annan, bara mig själv.
Alla de där dagarna och nätterna, alla månader och år av tröstlös förtvivlan - de tog någonting ifrån mig. Inte bara tiden i sig. Inte bara min frihet. Min gnista falnade och dog. Jag förlorade mig själv, min riktning och mina mål; jag blev en trasig och vilsegången människa, som i medicinsk mening överlevde, men som känslomässigt var allt annat än levande. Ett hopplöst fall. Ingen väg ut.
Först efter sju års intensiv vård fick psykiatrin upp ögonen för roten till det onda, och då tack vare att någon annan pekade på den. Sju år, sju svåra år, precis som i Bibeln. Eller sjutton, om man räknar från min första kontakt med psykiatrin under tonårens anorexi. Jag avvek konsekvent från alla mallar och diagnoskriterier som sjukvården försökte tillämpa. "Atypisk" blev mitt signum, och jag hatade det. Inte ens som psykfall passade jag in.
"Är du inte arg?" undrar en del som fått en skymt av min långa och snåriga resa inom psykiatrin.
Arg? Är jag arg?
Jag har behandlats för en rad felaktiga diagnoser, vissa kliniskt ogrundade.
Jag har testat mängder med mediciner, alla med biverkningar, några med allvarliga komplikationer.
Jag har fått omfattande och bestående minnesluckor efter serierna med ECT, totalt fyrtiotre behandlingar.
Jag har gått i flera terapier där målet har varit att omforma mitt sätt att vara, tänka, känna och agera.
Jag har tillbringat större delen av mitt unga vuxenliv inlåst på sjukhus.
Under tiden har jag sjunkit allt djupare. I min förtvivlan över att varken förstå eller bli förstådd har jag flera gånger försökt ta mitt liv - och nästan lyckats.
Feldiagnostiseringen försenade också adekvat behandling och rätt till lagstadgad hjälp enligt LSS, lagen om stöd och service till vissa funktionshindrade, som bland annat täcker autism.
Men nej, inget av detta gör mig arg. Jag kan inte vara arg på människor som har velat väl, som har gjort vad de har kunnat för att hjälpa mig. Det är ändå där jag landar - i en övertygelse om att sjukvården verkligen försökte.
En del av mig vill snarare tacka. För alla samtal, behandlingsinsatser och livräddande åtgärder. För den goda viljan. Omsorgen. Engagemanget. Kunskapen och resurserna har inte alltid varit tillräckliga, men intentionerna goda. Det finns så många empatiska och kloka medarbetare inom psykiatrin, och de har i många situationer hjälpt mig långt mer än alla kemiska substanser och elektriska volt tillsammans. Ingen skugga ska falla över dem som har gått vid min sida, som har hört och sett, tagit mig på allvar och mött mig med respekt. Tacksamheten jag känner inför dem är äkta och ogrumlad - det vill jag betona.
Jag förstår att jag som patient inte har varit så lätt att tas med alla gånger. Jag förstår att bristen på framsteg har skapat fru­stra­­tion även hos vårdpersonalen. Jag förstår att diagnostisering inte är någon enkel match, särskilt inte inom psykiatrin, och att det kan vara svårt att upptäcka autism hos någon som är högfungerande och oavsiktligt duktig på att kamouflera symtomen. Någon som jag. Naturligtvis var det inte psykiatrins fel att jag mådde dåligt. Kanske är det till och med psykiatrins förtjänst att jag lever i dag.
Men: känslomässigt är jag extremt kluven till den psykiatri vars trådar snärjde mig, trasslade till mitt liv, trots att de var menade som ett skyddsnät. Det var inte bara att borsta av sig efteråt, gå vidare med ett "jaha, ja, men alla ville ju väl". Baksidan är så mörk. Och den har tidvis fått mig att vilja skrika rakt ut av frustration och sorg. För löften som brutits, för överenskommelser som glömts, för tvära kast och motstridiga budskap. För att jag ibland har blivit misstrodd, negligerad och kritiserad av personer som ska vara proffs på att hjälpa. Och inte minst för att psykiatrin så länge missade roten till det onda, inte på grund av att den var osynlig, utan på grund av okunskap och förutfattade meningar, kanske också slarv och bristande rutiner.
Just det sistnämnda har jag särskilt svårt att smälta. Hur kunde det bli så fel så många gånger under så lång tid? Tecknen fanns ju där. Mina symtom var trots allt tillräckligt tydliga för att väcka misstankar om autism hos flera behandlande läkare och terapeuter, så varför var det ingen som agerade? Varför gjorde ingen något?
Min journal beskriver en tillbakadragen, känslomässigt svårtillgänglig och tystlåten patient med tvång, kontaktsvårigheter, ätstörningar, ångest och den bristande förmåga till mentalisering som är så typisk just för autism. Redan i samband med min första inläggning 2005 noterade ansvarig överläkare i min journal att det vore "av värde" att utreda mig vidare med neuropsykologiska tester. När han några månader senare, i samband med ännu en inläggning, upptäckte att saken runnit ut i sanden blev hans uppmaning ännu tydligare: "man måste gå vidare med neurologisk utredning". Inget hände.
Flera av mina följande läkare verkar ha varit inne på samma spår, men av oklara skäl låtit saken bero. Till och med en av förvaltningsrättens sakkunniga psykiatrer, som pratat med mig i högst en kvart, påpekade vid en tvångsvårdsförhandling att jag eventuellt hade en neuropsykiatrisk problematik i botten. När jag frågade min behandlande läkare vad den sakkunniga menat rådde hon mig att inte grubbla så mycket.
Jakob var den första och enda behandlaren - som jag minns det - som lade fram sina misstankar för mig.
Lina blir allt mer tillbakadragen. Berättar om körhelgen, att hon var med på övningarna men åkte hem då det var dags för middag och social aktivitet. Ett mönster som ofta återkommer vilket hon själv kan se. Lättare med sådant där man gör något tillsammans men svårare att bara vara. Gör att jag funderar över ett autismspektrum när det gäller Lina. Det är ju i den åldern av livet då man mer är tillsammans än gör saker samtidigt som Lina fick verkliga problem i sin uppväxt.
Journalanteckning, Jakob, 27 oktober 2010
Eftersom jag själv var så skeptisk valde Jakob att backa, men han var inte sen att stötta mig när jag hade fattat galoppen. Jag vet att han har klandrat sig själv för att han inte gick vidare, men det gör inte jag. Som extern terapeut hade han mycket små möjligheter att diskutera frågan med någon annan behandlare, i synnerhet när jag var så avvisande.
Berättar att tanken på ett autismspektrum som diagnos slagit rot hos såväl läkare som tidigare psykolog. Alla har vi tyckts gå med känslan utan att riktigt följa upp den, vilket leder till självrann­sakan. Också hos mig.
Journalanteckning, Jakob, 20 februari 2012
Även Jakobs föregångare, min psykolog Andreas, såg sambanden. I sin nya tjänst, den som tvingade oss att avsluta terapin, började han jobba specifikt med neuropsykiatri och förstod då vad det var jag brottades med.
"Allt står ju egentligen här", sade han när vi träffades en gång, efter utredning och diagnos, för att räta ut mina frågetecken kring hans roll och agerande.
I handen höll han sin egen journalförda sammanfattning av vår terapi. Dokumentet beskriver mina "relationella svårigheter", "brister avseende mentaliserande funktioner", problem med "att identifiera och reglera känslouttryck" och en påtaglig stressintolerans "som tydligt minskar hennes förmåga att mentalisera när det behövs som mest". När han nu på nytt hade läst sina drygt tre år gamla anteckningar såg han kärnproblematiken framträda tydligt. Med rätt glasögon ser man att anteckningarna handlar om en autistisk patient, konstaterade han.
Kruxet var att när Andreas väl knäckte gåtan var det för sent för honom att göra något. Vi hade brutit vår kontakt och han hade inte längre något självklart mandat att blanda sig i min behandling. Formellt fanns inga bra vägar för honom att gå, inga lämpliga sätt att agera. Därför, berättade han nu, blev han oerhört lättad den där dagen då min läkare ringde honom för att höra vad han trodde om min egen autismteori. Han bekräftade den med besked och hjälpte oss vidare för att jag skulle prioriteras för utredning. Jag hade väntat tillräckligt, tyckte både han och läkarna.
Och till råga på allt fick jag alltså beskedet att även läkaren hade sett tecken och funderat på autism, men tagit för givet att jag någon gång under min så långa, intensiva och mångfasetterade vårdtid redan måste ha genomgått en neuropsykiatrisk utredning.
Autismen var med andra ord inte osynlig, men förbisågs ändå. Någon neuropsykiatrisk utredning gjordes aldrig, inte förrän jag själv lyfte frågan. Det, om något, gör mig besviken, frustrerad och ja ... kanske också arg, trots allt. För jag tror - nej, jag vet - att om vi hade hittat roten till det onda redan när den skymtades, om den där utredningen hade gjorts sju år tidigare, när den första gången föreslogs, då hade mitt unga vuxenliv blivit radikalt annorlunda. Kanske inte lyckligare, men mindre smärtsamt. Kanske inte enklare, men mer begripligt.
Om jag bara hade vetat att det faktiskt fanns ett ord, ett namn, en fullt logisk förklaring till mitt sätt att fungera. Om jag bara hade blivit förstådd, om jag bara hade kunnat förstå. Då hade jag inte blivit fånge i mina svarta hål. Då hade jag kunnat förstå orsaken till mina svårigheter och se att det där oket som jag bar - oket av skam, skuld och självhat efter alla bakslag och misslyckanden - att det inte var ämnat för mina axlar. Då hade jag inte sett mig tvungen att ge upp livet, utan tvärtom kunnat leva det, utifrån mina reella förutsättningar och med rätt sorts hjälp. Jag hade fått vara jag.
Jag var ju en typisk atypiker, men inte alls på det sätt jag trodde.

Patienten samarbetar inte

Så hur kunde det gå som det gick? Förklaringen är nog inte så enkel och så entydig att den kan kokas ned till ett lättsmält svar. Däremot kan jag i backspegeln se faktorer som jag tror bidrog till feldiagnostisering, försumlighet och missförstånd.
En handlar om ren okunskap. Sjukvårdens kunskap om autism varierar kraftigt. På vissa håll är luckorna skrämmande stora, liksom fördomarna. Min historia är inte unik. Jag är inte ensam om att ha blivit feldiagnostiserad, inlåst och medi­cinerad. Gång på gång hör jag talas om nya exempel på psykiatrins svårigheter att upptäcka autism och bemöta patienter med neuropsykiatriska funktionsnedsättningar. Framför allt högfungerande personer och i synnerhet kvinnor riskerar att i stället för en autismdiagnos få andra, felaktiga diagnoser som följaktligen leder till fel sorts behandling. Radioprogrammet som förändrade mitt liv är tyvärr fortfarande aktuellt, sju år efter att det sändes första gången.
Det verkar visserligen gå åt rätt håll. Neuropsykiatri är ett område på frammarsch. Mycket har hänt på bara några år. Medvetenheten och kompetensen ökar, både inom sjukvården och i samhället i stort. Förhoppningsvis fortsätter utvecklingen i samma riktning. Psykiatrin behöver bli bättre på att känna igen autismens många olika ansikten.
Ett annat problem när det gäller min vård och säkert många andras är bristen på kontinuitet. Under min tid inom vuxen­psykiatrin hade jag närmare hundra olika läkare. Hundra läkare - på en och samma klinik. (Jag har räknat till nittioen, och då har jag räknat restriktivt, utan att ta med kandidater och tillfälliga konsultläkare.) Några stannade längre än andra, men utslaget över tid blir det i genomsnitt ungefär en ny läkare i månaden, och långt många fler läkarbyten, eftersom vissa läkare kom och gick för att sedan komma tillbaka igen. Den frekvensen är olycklig i vilken specialitet som helst, och särskilt i psykiatrin. Hur ska man lyckas bygga förtroenden på sådana grunder? Hur ska man värna kontinuiteten? Patientsäkerheten?
Som patient for jag kolossalt illa av att ständigt mötas av nya ansikten, att hela tiden behöva vara beredd att öppna mig för främmande människor som jag inte visste något om och inte visste om jag skulle få träffa igen. Det som gällde ena dagen gick inte säkert att räkna med nästa dag. Beslut revs upp och nya fattades. I kombination med mina uttalade behov av tydlighet och entydighet, framförhållning och konsekvens blev alla tvära kast ännu ett förvirrande, nästan surrealistiskt osäkerhetsmoment i en redan otrygg tillvaro. Inte minst eftersom jag var fullständigt vidöppen för alla olika åsikter och bedömningar. Vidöppen - och beroende.
Rent krasst måste det även ha påverkat vården. Med så många kockar inblandade var det inte konstigt att trådar lämnades lösa och misstankar förblev outredda. Det kändes som om alla hela tiden utgick från att någon annan, någon ansvarig, hade den övergripande kontrollen. Jag har full förståelse för att en enskild läkare i den långa kavalkaden omöjligt kunde ta ett helhetsgrepp - och behålla det. Och när jag var som sjukast, som mest depressiv och självmordsbenägen, då handlade allt om att hålla mig vid liv, att rädda det som räddas kunde, att åtgärda det mest akuta. Då fick diagnostiken stå tillbaka.
"Vi var så fokuserade på att behandla de sekundära besvären - depressionen, ångesten, ätstörningarna - att vi missade de primära", konstaterade en av mina tidigare läkare när jag fått min autismdiagnos.
En av hans kollegor beskrev sin egen specialitet - psykiatri - som ett område där läkare "skjuter från höften", i fråga om både diagnoser och medicin. Man testar, ser om det funkar och testar något annat om det inte funkar. Jag hade samma känsla, men trodde aldrig att jag skulle få höra det så rättframt från en berörd läkare.
Att jag fick diagnosen personlighetsstörning var på ett sätt helt uppåt väggarna, på ett annat ganska begripligt. Depressionen var svårbehandlad, vilket fick läkarna att leta efter någonting mer. Eftersom jag var 1) ung, 2) kvinna och 3) självdestruktiv blev jag en het kandidat för diagnosen emotionellt instabil personlighetsstörning/borderline. Resonemanget kan verka cyniskt, men det har en viss substans. En utomstående, erfaren psykiater som jag träffade efter autismdiagnosen suckade djupt när han förstod hur många diagnoser som hade föregått den korrekta. Han beskrev också borderline som en "slasktrattsdiagnos", där en patient löper stor risk att hamna om hon är just ung, kvinna och självdestruktiv.
Problemet med mig - eller snarare med diagnosen - var att inget annat stämde, inte ens de grundläggande kriterierna. Inte heller när man genom en personlighetsutredning aktivt letade efter en sådan problematik kunde man slå fast den, varken i form av borderline eller någon annan personlighetsstörning. Trots det är min journal strösslad med sådana diagnoser, och så ytterligare några som verkar ha skrivits in i brist på bättre och som sedan gått i arv till kommande behandlare. "Kliniskt ogrundade", konstaterade också det neuropsykiatriska utredningsteamet efter en genomgång av min journal.
Jo, det är svårt att diagnostisera patienter inom psykiatrin. Men just därför, när det nu är så svårt, varför är man då inte försiktigare, mer noggrann? Jag led ju inte precis brist på dia­gnoser. Det jag saknade var en korrekt diagnos. Jag hade föredragit ett "vi vet inte" framför gissningsbaserade utlåtanden.
En psykiater berättade en gång för mig att hon inte fäste sig så mycket vid medicinska diagnoser. Så länge man förstår och kan behandla symtomen är diagnosen av underordnad betydelse, tyckte hon, och jag nickade instämmande. Det lät vettigt. Det viktigaste var ju att hitta en behandling som kunde få mig att må bättre, inte att definiera på vilket sätt jag mådde dåligt.
Men diagnostiken spelar ändå en viktig roll, dels för patientens egen förståelse, dels för att diagnosen blir en sorts kodnyckel. Jag har själv upplevt hur olika diagnoser fått olika följder, inte bara för den medicinska och terapeutiska behandlingen, utan också för personalens förhållningssätt och bemötande. Särskilt personlighetsstörningsdiagnoserna har ställt till det. Jag har träffat anställda inom vården som på olika sätt har ifrågasatt mig, mina problem, motiv, tankar och känslor. Jag har fått höra allt från att jag minsann väljer hur jag mår, med undermeningen skärp dig, till att jag försöker manipulera eller att jag är ute efter uppmärksamhet och sjukdomsvinster. En tydligare kränkning av en människa som söker hjälp går knappast att åstadkomma. Oavsett eventuell störning.
Försöker du göra mig orolig nu? Är du inte bara ute efter upp­märksamhet? Jag vet minsann hur sådana som du fungerar.
Ur ett autistiskt perspektiv blir det direkt skadligt. Att bli anklagad för att ljuga när man är en notorisk sanningssägare, att få höra att man manipulerar när man har noll koll på det subtila, det är både kränkande och förvirrande.
Jag har också märkt att gamla allmänna fördomar kring psykisk ohälsa lever kvar även inom psykiatrin. Alldeles för många gånger har jag hört personal tala nedsättande och dömande om patienter när de trott att ingen lyssnat. Även om mig. Jag kan förstå behovet av att ventilera frustration och hårda arbetsvillkor - att jobba inom psykiatrin är tungt - men inte på det sättet. En kultur där fördomar accepteras och patienterna inte alltid tas på självklart allvar gynnar inte någon.
Med tiden var det som om alla misslyckade behandlingsförsök och uteblivna framsteg kom att vändas mot mig. När jag inte svarade på vårdens insatser, när jag inte "tillfrisknade" trots allt som gjordes, sköts ansvaret - eller skulden - över på mig. I alla fall var det så jag upplevde det. När jag avvek från kriterierna för den diagnos som för tillfället gällde, eller inte svarade som förväntat på en viss behandling, söktes förklaringen hos mig. I stället för att ifrågasätta aktuell diagnos ifrågasatte man mig. I stället för att utvärdera behandlingens lämplighet utvärderade man min trovärdighet.
Patienten gör motstånd. Patienten samarbetar inte. Patienten vill inte bli frisk.
Jag fick höra att jag inte försökte tillräckligt mycket, att jag måste ta mer eget ansvar, tänka mer positivt, tillåta mig att må bra och så vidare, i en aldrig sinande ström av "goda" råd. Jag tror inte att jag hade blivit bemött på samma sätt om det från början stått klart att jag har autism.
Ut och lev, det är inget fel på dig. Du är ung, du är söt, du är begåvad - du ska inte sitta här!
Särskilt svårt verkade det vara för psykiatrin att förhålla sig till min ojämnhet. Man noterade framsteg som sedan följdes av plötsliga bakslag och talade då om regression, omognad eller motstånd.
Ja, du gjorde framsteg, men för varje steg fram tog du två tillbaka. Det verkar som om du inte vill härifrån.
Sambanden var i själva verket inte så psykologiskt komplicerade. Det som vissa tolkade som förbättring följd av plötslig försämring handlade helt enkelt om ansträngning följd av utmattning. I min vilja att vara till lags följde jag de "goda" råden, exponerade mig, aktiverade mig, sökte mig ut i det sociala livet. Och jag klarade mycket eftersom jag pressade mig, men det innebar samtidigt att krafterna sinade och ångesten steg, tills det inte gick längre. Alla så kallade framsteg tog ut sin rätt. Det handlade aldrig om att jag inte tillät mig att må bra, eller att jag inte ville släppa taget om det sjuka.
Ibland funderar jag på om det var jag som var överkänslig, om jag felaktigt tolkade frågor som ifrågasättanden och konstateranden som kritik. Kanske var det så i en del fall - jag är ju ingen stjärna när det gäller tolkningar av det slaget. Men vissa kommentarer var så osminkat anklagande att de inte kunde tolkas annorlunda.
Jag tror att det kritiska, ibland dömande bemötandet till stora delar bottnade i en stor osäkerhet från vårdens sida. Jag var en patient som inte blev frisk, trots massiva insatser. Klart att det var stressande. Och det sipprade ut, i form av ogenomtänkta kommentarer och klumpigt bemötande. Det var inte professionellt, men det var mänskligt.
Och jag tog emot. Jag tog på mig den där skulden. Jag utgick från att det som andra sade var sant och rätt och riktigt. Som hjälpsökande lämnade jag över tolkningsföreträdet till experterna. Jag lät dem definiera problemen, som med tiden relaterades alltmer till mig som person. Då vände jag blicken inåt, sökte förklaringarna och bristerna där, omprövade min självbild och kände marken gunga när jag förstod vilken hemsk människa jag måste vara. Jag skämdes. Som jag skämdes. Därför blev jag inte arg, inte på någon annan än mig själv. Därför sade jag inte ifrån, inte då.

Anmälan

När autismdiagnosen var fastställd undrade mina föräldrar hur psykiatriska kliniken ställde sig till allt som hänt. Hur skulle det hela utredas? Svaret var: inte alls. Psykiatriska kliniken såg ingen anledning att göra något särskilt. Ingen anmälan, ingen utredning, inte ens en avvikelserapport som annars görs bara ett sekretesskänsligt papper ligger på fel ställe, eller om en patient får en för hög men oskadlig dos medicin.
Det upprörde mina föräldrar och det förvånade mig, att man trots flera års feldiagnostisering och felbehandling inte tog tillfället i akt att reflektera över vad som gått snett och hur man kunde förhindra att det hände igen.
"Man anser inte att några misstag har begåtts", sade psykologen som gav mig och mina föräldrar beskedet. Själv stod hon utanför beslutet och verkade vilja ta avstånd från det.
Hon betonade att jag kunde göra en egen anmälan. "Inte en chans", var min första tanke. Jag ville inte skapa konflikt. Jag önskade bara att psykiatrin skulle dra nytta och lärdom av min historia. En anmälan, tänkte jag, skulle nog automatiskt få kliniken att gå i försvar. Vilket i sin tur effektivt skulle ta död på varje ansats till självreflektion och eventuella förändringar. Dessutom ville jag inte vända mig emot människor som hade försökt göra gott.
Senare samma dag kom känslorna i kapp. Jag upptäckte att beskedet faktiskt hade gjort mig ledsen. "Man anser inte att några misstag har begåtts." Det kändes inte som ett hån, inte som en kränkning, inte som en provokation. Känslan var en annan. Där fanns mest bara sorg, och i sorgen en känsla av övergivenhet. En känsla av att ännu en gång ha blivit negligerad.
Inga misstag? Jag kunde inte låta bli att fundera på vad som skulle ha hänt om det hela hade gällt en somatisk sjukdom som feldiagnostiserats och felbehandlats i sju år. Hade det fått passera utan vidare? Hade jag tyckt att det var okej? Hade sjukvården tyckt att det var okej? Naturligtvis inte. Kanske, tänkte jag, var det min medmänskliga plikt att anmäla? Jag satt inne med en massa erfarenhet, och om jag delade med mig kanske jag kunde förhindra att fler drabbades av motsvarande misstag i framtiden. Och ännu värre: om jag inte delade med mig kanske jag indirekt bidrog till att fler råkade ut för samma sak.
Så småningom kom jag fram till att en anmälan inte behövde ses som ett angrepp, utan som ett underlag för utveckling och förbättring. Av informationen som jag läste på nätet förstod jag att det också var så myndigheterna såg på anmälningar om fel i vården.
Så jag gjorde det. För psykiatrins skull, för andra patienters skull och för min egen gjorde jag en anmälan om fel i vården. Slutligen övertygad och med stöd från både anhöriga och vård­anställda - men inte utan vånda.
En fredagsförmiddag i mitten av september 2012 ringde min mobil. Jag satt fortfarande i pyjamas hemma i soffan och brottades med en dimmig huvudvärk, tvekade inför att svara. Eftersom numret tydde på ett myndighetssamtal tryckte jag ändå på den gröna luren på mobilens skärm.
I nästa ögonblick hade jag psykiatriska klinikens högsta chef i örat. Lugnt förklarade han att han ville prata med mig om min anmälan till Socialstyrelsen. Stunden var inne. Jag var beredd och ändå inte.
Flera månader hade gått sedan jag skickat in anmälan utan att jag hört så mycket som ett knyst. Den långa tystnaden hade gjort mig ängsligt otålig. Jag både längtade efter och fasade för respons, och tankarna kring anmälan fick med tiden smått bisarra proportioner. Jag drömde mardrömmar om klinikens reaktion, rörde mig ute med viss vaksamhet, rädd att stöta ihop med personal på stan eller i mataffären. Jag hann arbeta upp en rad katastroftankar, alla med innebörden att jag skulle ådra mig både sjukvårdens och myndigheternas vrede och förakt. De måste hata mig. Det var inte inom förnuftets och rimlighetens ramar, men det var så det var. Jag var inte alls van vid att sätta ned foten, vid att ta mig själv på så stort allvar. Hade jag gjort fel i min vilja att göra rätt? Hade jag sårat människor som förtjänade bättre? Hade jag varit alltför kritisk?
Klinikchefen var en av mina tidigare läkare och jag tyckte bra om honom. Ändå stelnade jag till när jag förstod vad telefonsamtalet gällde. Skulle den befarade utskällningen komma nu? Vad skulle han säga? Och vad skulle jag säga? Jag tog ett djupt andetag, rätade på ryggen och gick tyst igenom mina argument. Nu, tänkte jag, nu gällde det att för en gångs skull inte mesa, inte backa, inte ursäkta mig. Jag stod för allt jag hade skrivit. Nu skulle jag lyssna på vad han hade att säga, och sedan bemöta det så sakligt som möjligt.
"Ja", fortsatte klinikchefen, "jag har läst din anmälan flera gånger, och jag ser den som trovärdig, korrekt och mycket angelägen. Och det är också vad jag kommer att skriva i mitt svar till Socialstyrelsen."
Trovärdig, korrekt och mycket angelägen? Jag blev så förvånad att jag måste be honom upprepa det han just hade sagt. Men jag hade hört rätt, och av hans fortsatta resonemang förstod jag att han dessutom hade förstått mitt syfte med anmälan och i stort höll med mig.
Min förvirring var total. Jag hade varit beredd på mycket, men inte detta. I flera minuter väntade jag på att han skulle komma till ett "men". Det uteblev. I stället frågade han om han fick använda anmälan som underlag i klinikens utvecklingsarbete, och föreslog att vi skulle träffas för att diskutera saken vidare.
Som svar på Socialstyrelsens begäran om yttrande i detta ärende vill jag uppge följande. Jag har själv personlig kännedom om Lina Limans kontakt och behandling vid denna klinik från en tidigare period som ansvarig läkare, och har nu tagit del av den samlade journaldokumentationen. Jag har läst Lina Limans anmälan med stor noggrannhet och uppfattar innehållet som korrekt, trovärdigt och mycket angeläget. Vi har idag fört ett samtal över telefon om detta och planerar ett personligt sammanträffande inom närmsta tiden för att ytterligare samråda om innehållet i anmälan och hur det bäst ska komma Lina Liman tillgodo samt också bidraga till att verksamheten utvecklas så att motsvarande förhindras uppstå även för andra patienter.
Klinikchefen i yttrande till Socialstyrelsen, 14 september 2012
Mötet några veckor senare blev lite av en upprättelse, konstaterade jag och min boendestödjare när vi omtumlade lämnade klinikchefens kontor. Han hade mött mig med största respekt och lyhördhet och förklarat saker utan att bortförklara eller bagatellisera. Han beklagade att jag farit så illa.
Den stora frågan kvarstod visserligen: Hur kunde det gå så fel? Men dess betydelse hade bleknat i ljuset av min känsla av att ha blivit tagen på allvar av någon som skulle ha kunnat nöja sig med att klappa mig lätt på huvudet, eller rent av mosa mig med sin auktoritetsklack. Mina ord hade uppenbarligen nått fram och nått in hos en person som hade inflytande och möjlighet att agera och förändra. Klinikchefen verkade inte ha för avsikt att sopa allt under mattan. Tvärtom såg han ett behov av förändring och kompetensutveckling. Kanske kunde mina erfarenheter komma till användning, kanske skulle min resa få en mening ändå. Oavsett vad Socialstyrelsen skulle komma fram till verkade jag ha gjort mig hörd. Bollen var satt i rullning.

Kan ej överklagas

Läkaren som ansvarade för min neuropsykiatriska utredning hade varnat för en eventuell krisreaktion efter diagnosen. Jag trodde att jag förstod. Hela min identitet och tillvaro var satt i gungning, och det var minsann inte bara behagligt. Alla sanningar hade rivits upp, allt måste omprövas och revideras. Men mina uträtade frågetecken och aha-upplevelser gav mig sällsam kraft. Trots förvirringen kände jag mig stark. Riktigt stark. Jag hittade ett driv och en tillförsikt som jag inte hade känt på många år. Diagnosen hade ju inte tagit något ifrån mig, bara tillfört en massa bra saker: förståelse, förklaringar och redskap att hantera livet. Jag hade fått kontakt med personer som var proffs på autism och som verkade förstå mig. Saker och ting hade fallit på plats. Då kunde det väl bara bli bättre?
Först efter flera månader kom krisen. Intellekt och känslor smälte till slut samman i en skoningslös insikt: Det kommer alltid att vara så här.
Min inre ensamhet är evig. Den gapande avgrunden mellan mig och min omgivning kommer aldrig att dras samman.
Jag kan inte träna bort mina svårigheter. Jag kan lära mig att leva med dem, men de kommer aldrig att försvinna.
Jag kommer aldrig att bli fri.
Märkligt, hur det som först ingav så mycket hopp nu har
berövat mig allt.
Dagbok, augusti 2012
Ett filter utan nåd. Ett faktum utan förhandlingsutrymme. Hoppet om ett tillfrisknande, som jag burit i så många år, var inte längre aktuellt. Man blev inte frisk från autism. Det fanns ingen bot, ingen medicin. Livslångt funktionshinder. Kan ej överklagas. Visst hade jag förstått det tidigare, men mest på ett rationellt plan. Nu kom känslorna - och de var obevekliga. Med buller och bång kraschlandade jag mitt ute i ingenstans, i okänt territorium, full av frågor som ingen kunde besvara.
Jag, som inbillat mig att jag äntligen hade svaren i min hand, visste ingenting längre. Inte vem jag var, var jag stod eller vart jag var på väg.
För vem var jag egentligen? Hela mitt liv hade jag ägnat åt anpassning. Jag hade trotsat mina instinkter, dolt, ursäktat, kompenserat och kamouflerat. Om jag skalade av allt det där, om jag skulle kliva ur min rustning och bli den jag verkligen var - vem var jag då? Fanns det ens någon Lina kvar innanför alla lager?
Mina vänners liv fortsatte in i nya faser. Förlovningar, bröllop, nyfödda små varelser, karriärsteg och flyttlass till hus som kunde härbärgera växande familjer. Jag var glad för mina vänners skull, och tacksam över den förmågan, att helt och fullt kunna glädjas med dem, trots min egen sorg. Det hade känts fult och smutsigt annars. Samtidigt: kontrasterna. Jag förstod nu att skillnaderna mellan våra liv inte var någon tillfällighet. Det var ingen slump att jag levde ensam. Jag skulle aldrig växa ur min vilsenhet. Aldrig. Det gjorde fruktansvärt ont.
Ångestdepressiv svikt med tydligt inslag av kris, existentiell problematik och möjligen påeldad något av belastning arbetsplats.
Journalanteckning, psykiatriska kliniken, 6 december 2012
Arbetsplatsen, ja. Jobbet såg ut att braka samman, det också. När jag fick autismdiagnosen såg jag först ljust på mitt framtida arbetsliv. Efter alla år av sjukskrivningar och perioder av arbetsträning hade vi nu facit, och både jag och mina vårdkontakter såg att man med ganska små medel skulle kunna anpassa mitt arbete efter mina förutsättningar. Diagnosen tydliggjorde mina behov - som arbetsgivaren dessutom enligt lag var skyldig att ta hänsyn till.
Kanske var jag naiv som trodde att det skulle vara så enkelt. Redan vid första mötet med min arbetsgivare blev jag uppmanad att fundera på andra yrken. Min förvåning var total. Jag hade kommit dit tillsammans med arbetsterapeuten från mitt neuropsykiatriska utredningsteam för att, som vi trodde, informera om läget och planera för återgång i tjänst. HR-­specia­listen som representerade arbetsgivaren verkade ha en annan agenda. Enligt henne passade jag inte inom journalistiken, branschen var för tuff för mig. Som bevis pekade hon på min långa sjukskrivningshistorik, liksom det faktum att alla mina arbetsträningsperioder hade slutat med att jag försämrats och, som hon uttryckte det, "blivit sjuk igen". Jag var för känslig, helt enkelt.
"Man ställer inte en orkidé i ett söderfönster, Lina", upprepade hon likt ett mantra, som för att markera att det inte var av elakhet, utan av omtanke om mig, den stackars känsliga orkidén, som hon "rekommenderade" en annan sysselsättning.
Fler möten följde. Jag fick massiv uppbackning från alla håll - facket och flera av mina behandlare hjälpte mig både i och utanför mötesrummen. Och trots att jag gick från varje möte med tårarna brännande farligt nära (farligt, för här var inte läge att visa svaghet), och trots att jag varje gång landade i olika former av upplösningstillstånd när jag kom hem, och trots att jag tänkte att jag inte borde nedlåta mig till att förhandla med någon som gjorde mig illa, så vägrade jag ge mig. Jobbet betydde för mycket och jag visste att jag hade rätt. Jag visste också att jag hade de flesta på min sida. Mina tidigare kollegor önskade mig tillbaka. Det var avgörande för min envishet.
Till hösten öppnades en dörr på glänt. Jag fick börja arbetsträna. Den 1 oktober återvände jag till den av koncernens tidningar där jag formellt var anställd. Jag fick en lugn och avskild arbetsplats, regelbundna arbetstider på dagtid och konkreta, avgränsade uppgifter i form av redigering. Dessutom fick jag ett så kallat personligt biträde på jobbet, finansierat genom ett statligt bidrag. Mitt personliga biträde hette Thomas och var en av mina nya kollegor, som börjat under min frånvaro. Thomas hade en autistisk dotter och tidigare erfarenheter som lärare för elever med särskilda behov. Han blev ett reellt stöd, både praktiskt och socialt, och fanns i min närhet de timmar jag var på jobbet.
Allt flöt på bra. Jag utökade arbetstiden successivt, nådde halvtid i december och gjorde mig redo att börja jobba halvtid "på riktigt" efter årsskiftet. Då kom kallduschen. Inför övergången kastades mitt schema om helt utan förvarning och utan diskussioner. Från att ha jobbat förmiddagar skulle jag plötsligt jobba enbart kvällar, vilket av flera skäl var direkt olämpligt för mig. Min läkare och min arbetsterapeut hade också påpekat detta. Men de uppgifter som var vikta åt mig gick inte att utföra dagtid, argumenterade min chef.
Thomas blev rasande. Facket och mina vårdkontakter likaså. Själv kände jag mig otillräcklig och pressad, insåg att mitt nya schema var ohållbart, att jag inte skulle klara av det, men läget var låst; det gick inte att diskutera. Jag tänkte också att jag måste vara försiktig. Inte verka svag. Inte ge HR-­specialisten skäl att säga "vad var det jag sade?" Hon noterade vid ett möte att jag inte såg ut att må så bra. Antagligen menade hon bara väl, men jag ville för allt i världen inte att hon skulle få vatten på sin kvarn: Se! Nu är du på väg att bli sjuk igen. Och du har bara arbetstränat i ett par månader. Förstår du nu att du inte klarar av det här yrket?
Den kaotiska situationen på jobbet kulminerade ungefär samtidigt som min krisreaktion. Vad som var vad gick inte att avgöra. Ännu en gång fann jag mig snurrande nedåt i en spiral av uppgivenhet, vanmakt och ångest, en spiral som såg lite annorlunda ut nu jämfört med tidigare, men som obevekligen ledde till tvivel på livet och tankar på döden. Två veckor innan jag skulle gå över från arbetsträning till riktigt arbete blev min "ångestdepressiva svikt" så allvarlig att jag blev heltidssjukskriven, igen - eftersom jag hamnade på sjukhus, igen.
Krisreaktion, noterade sjukvården, och lät mig förstå att det var både vanligt och begripligt i kölvattnet efter insikten om en livslång funktionsnedsättning. Jag höll med och förstod, kom plötsligt ihåg att utredningsläkaren hade varnat för just detta. Men till skillnad från alla omkring mig kunde jag inte se det tillfälliga i krisen. Jag, som tänkt att jag aldrig mer skulle sätta min fot på psyk, blev nu för första gången tvångsintagen. Tidigare hade jag alltid gått med på själva inläggningen frivilligt. Det gjorde jag inte nu. För sådana som jag fanns ju ingen hjälp.
Att acceptera ett funktionshinder lät visserligen som en process som kanske tog lite tid men som ändå hade ett slut. Och visst förstod jag att en diagnos i sig inte sade något om en människas värde eller möjligheter till ett meningsfullt liv. Men jag kom inte ifrån det faktum att min diagnos trots allt sade en del om min framtid. Inte ens jobbet - som jag trott skulle vara en ganska enkel nöt att knäcka - verkade ju erbjuda någon framkomlig väg. Och den dag jag accepterade mitt funktionshinder, tänkte jag, den dagen skulle jag också överge de värden som jag hade inkluderat i min föreställning om meningen med livet. Närhet. Tillhörighet. Sammanhang. Trygghet i relationer. Mina drömmar och min längtan var inte förenliga med det autistiska liv som jag levde, som jag alltid hade levt och som jag nu visste att jag alltid skulle komma att leva. Mot den sorgen, den smärtan, bet inga rationella tankar om att "jag kan få ett bra liv ändå".
Jag kunde inte tro att jag skulle börja må bättre efter hand, att det fanns ett hopp, en framtida vändning. Jag var lika fast i min destruktiva spiral som under tidigare depressioner. Lika fast, och lika svartsynt. Men samtidigt anade jag ett stråk av något annat. Ett vänligt stråk av... försoning. Där fanns inte längre samma skuld. Nu hade jag min förklaring - tålig och stabil - till varför jag fungerade och inte fungerade som jag gjorde. Självföraktet fick inte längre samma spelrum. Förmodligen blev det min långsiktiga räddning.

Försoning

Jag har varit i rum som ingen annan sett. En annorlundavärld, en spegel, bruten av bländande reflexer och djupa rispor. Jag är kvar där än. Men väggarna har blivit synligare nu. En acceptans från båda håll. Vi stångar oss inte längre blodiga.
Vi envisas inte med att ignorera, försöker inte längre låtsas
som om cementen inte finns.
När man har varit instängd ett helt liv är det ganska skönt att få syn på väggarna. Kunna peka. Få gråta begripligt, sörja fången­skapen, slippa bli tröstad med ord som är sanna för någon annan. Få vara ledsen utan att någon insisterar på att blåsa bort det som gör ont. Det är inte inbillning, har aldrig varit.
Att försonas. Sluta fred, efter alla år av förhandlingar, konflikter och tillfälliga vapenvilor. Det är frihet - även om det sker i fången­skap.
Dagbok, 2012
Jag tog mig vidare. Krisens stormar bedarrade, sorgen bestod men lossade sitt krampaktiga grepp. Jag fick stöd och hjälp, och jag tror att tiden för en gångs skull läkte ganska många av mina inre sår. Kraften - överlevnadsinstinkten? - var så subtil att jag inte noterade den, men så mäktigt stark att den ändå lyckades föra mig framåt.
Sorgen drabbar mig fortfarande ibland. Sorg över allt som varit, sorg över det som är. Ändå ser jag diagnosen som en vändpunkt som räddade mitt liv. Det är som om någon i april 2012 har dragit ett bestämt, rött streck tvärs över min livslinje. Det finns ett "före" och ett "efter", och skillnaden är påtaglig. Jag är fortfarande Lina men ändå en helt annan människa. Jag känner mig levande för första gången på många, många år. Hur högtravande det än låter, så är det sant.
En del hävdar att en diagnos inte gör någon skillnad. Att det är som det är, oavsett om man sätter ett namn på det eller inte. Och visst, en diagnos kan inte trolla bort medfödda svårigheter. Jag kommer att ha autistiska problem tills jag dör. Det kommer att förbli trassligt och snårigt i många sammanhang. Men nu vet jag varför, och det hjälper mig att se mig själv i ett nytt ljus, som är försonande trots att det skapar så djupa skuggor.
Föreställ dig att du föds med en skada i benet. Du kan ta dig fram med kryckor, men växer upp med övertygelsen att om du bara tränar tillräckligt hårt och utmanar dig själv tillräckligt ofta, så kommer du en dag att kunna gå som alla andra. Du släpper kryckorna och faller, gång på gång. Du envisas med att ta trapporna även när det finns hiss och är så utmattad när du väl kommer fram att du inte ens orkar med det som var ditt egentliga mål. Du kämpar så hårt för att bli som alla andra att du bara glider ännu längre ifrån dem. Och du hatar dig själv för att du inte orkar träna hårdare, mer, oftare, hatar dig själv för att du inte kan bättre.
Så, efter många år, inser du att du kanske har valt fel taktik. Du börjar ta hänsyn till din skada, inte genom att lägga dig ned och ge upp, utan genom att förlika dig med dina begränsningar och använda dig av kryckor, hissar och hjälpande händer. Och plötsligt är du där. Plötsligt har du kraft att leva, att vara närvarande.
På motsvarande sätt har mitt liv förändrats efter diagnosen. I stället för att döma, omforma och slå knut på mig själv försöker jag bekanta mig med mitt verkliga väsen. Jag behöver inte längre klandra mig för att jag blir trött av "ingenting". Jag behöver inte straffa mig för att jag inte förstår eller inte lyckas göra mig förstådd. Jag har mina krascher och baksmällor - men jag hatar inte längre mig själv för att jag är jag.
Och så bekräftelserna: Det är inte inbillning. Det är inte mitt fel. Autismen är genetiskt/biologiskt betingad. Problemens rotsystem är mitt nervsystem och inte, som jag tidigare har trott, min karaktär, mitt sätt att vara och tänka och känna och agera. Bara den insikten är värd mer än effekten av alla mediciner som jag har knaprat i mig genom åren.
Det är inte enkelt att leva med autism. Men det är lättare att leva med autism och veta om det, än att leva med autism utan att veta om det.
Inspektionen för vård och omsorg, IVO, som tog över Social­styrelsens anmälningar om fel i vården, avslutade mitt ärende utan att rikta kritik mot någon vårdgivare. Motiveringen var att det ändå inte finns någon medicinsk behandling mot Aspergers syndrom, och att jag skulle ha blivit behandlad på samma sätt även om jag hade fått diagnosen tidigare. De olika diagnoser som jag felaktigt tillskrivits och deras konsekvenser kommenterade inte IVO i sitt beslut. Inte heller det faktum att flera misstankar om autism, till och med en överläkares direkta uppmaningar om utredning, aldrig följdes upp.
IVO konstaterar att någon specifik medicinsk behandling mot Aspergers syndrom inte finns idag. Även om diagnosen Aspergers syndrom hade ställts tidigare hade detta, enligt IVO:s mening, inte ändrat indikationen för behandlingen av patientens psykiatriska tillstånd i övrigt.
Inspektionen för vård och omsorg, 24 juni 2013
Jag förstår logiken, men köper inte resonemanget. Ja, mina övriga besvär - depression, ätstörningar, ångest - skulle ha behandlats på samma sätt även om jag hade fått autism­diagno­sen tidigare. Det är jag med på, och jag menar inte heller att de medicinska insatserna har varit helt uppåt väggarna. Men - och det här är ett tungt "men" - om diagnosen hade ställts tidigare skulle mina besvär inte ha blivit så allvarliga, så komplexa och så vårdkrävande. Mina depressioner, ätstörningar och ångesttillstånd har ju inte uppstått oberoende av mina övriga svårigheter, utan till stor del uppstått på grund av dem. Problemet var inte att man satte in antidepressiv behandling mot depression; problemet var att man inte klarlade vilka svårigheter som låg bakom depressionen.
Jag är övertygad om att jag skulle ha klarat mig från många smällar och svackor om jag hade haft den förståelse och de förklaringar jag har i dag. Efter krisreaktionen 2012-2013 har jag inte haft ett enda skov. Jag har trappat ned på mina mediciner. Jag har inte varit inlagd. Jag har inte besökt psykakuten. Jag har inte gjort några självmordsförsök, inte ens varit nära. För mig är det ett facit så gott som något.
Det finns mycket riktigt inte någon specifik medicinsk be­­handling mot autism, men det finns andra former av behandling och stöd. Numera får jag hjälp av personer som kan autism - öppenvårdsläkare, habiliteringspersonal och boendestödjare - som förstår mig ur det perspektivet, vilket i sig är hjälpsamt. Jag har fått särskilt stöd av myndigheter, bland annat med att komma tillbaka till arbetslivet. Jag har fått rätt till insatser via LSS, lagen om stöd och service till vissa funktionshindrade. Diagnosen har kort sagt blivit nyckeln till betydelsefull hjälp och lagstadgade rättigheter.
Den har också väglett mig till en bättre egen taktik. Tidigare har jag, ivrigt påhejad av välvilliga närstående och behandlare, försökt utsätta mig så mycket som möjligt för sådant som har känts obehagligt, tröttande och motigt. Jag har trott att svåra saker ska bli lättare ju mer jag exponerar mig, att om jag bara tränar tillräckligt hårt kommer jag en dag att kunna leva som alla andra. Jag har tränat, tränat, tränat, och när resultaten trots det har uteblivit har jag klandrat mig själv och konstaterat att jag måste träna ännu hårdare. Jag har tvingat mig att umgås med andra i hopp om att jag en dag ska kunna uppskatta det. Jag har trotsat min olust och ångest i tron att jag måste möta mina rädslor. Jag har närapå utplånat mig själv i mina försök att vara social, flexibel och spontan, utan att uppleva några framsteg. Det mest påtagliga som hänt är att min energi har tagit slut och ångesten stegrats. Samtidigt har skammen och skulden växt sig allt starkare. Varför kan jag inte bättre? Varför når jag aldrig fram? Varför kan jag inte bara vara som folk?
I dag är mina strategier mer hållbara och mer Linavänliga. Jag prioriterar om med hänsyn till mitt sätt att fungera, och får på så vis mer energi till det som får mig att känna mening, trygghet, gnista och glädje. Jag har lärt mig att jag inte tjänar på att utsätta mig för det som är svårt. Det som jag tidigare klassade som "undvikande beteende", med en odelat negativ klang, har visat sig vara en konstruktiv överlevnadsstrategi.
På ett sätt har jag blivit mer tillbakadragen. Jag tillåter mig att vara det. Men eftersom det gör att jag samtidigt mår så oerhört mycket bättre, upplever många att jag har blivit mer lättillgänglig och utåtriktad.
Karusellen kring mitt arbete fortsatte långt efter att krisen klingat av. Jag upplevde, på goda grunder, att min arbetsgivare ville bli av med mig. Tillsammans med facket lade jag fram olika förslag på hur vi skulle kunna gå vidare, men arbets­givaren ville inte lyssna på det örat. Alla möjligheter till anpassat arbete ansågs vara uttömda, såväl på min ordinarie arbetsplats som i övriga organisationen - en av Sveriges största mediekoncerner med över tusen anställda. Inte ens mot erbjudande om statligt lönebidrag var koncernen beredd att hjälpa mig tillbaka i arbete.
"Vi tror inte att Lina kan klara den sociala miljö som det innebär att arbeta som journalist", skrev personalchefen, som aldrig hade träffat mig, i en omplaceringsutredning, som jag inte hade informerats om. Hon hoppades att "samhället" kunde hjälpa mig att hitta ett jobb som passade mig - "för det finns inte hos oss".
Koncernen erbjöd mig tjänstledigt för att söka andra jobb. Alternativet var att återgå till min ordinarie tjänst, det vill säga till villkor som skulle vara skadliga för mig, med uppgifter ­
och/eller arbetstider som skulle få hela mitt livspussel ur balans.
"Det är som att säga till en rullstolsburen anställd att 'vi har ingen hiss och din arbetsplats ligger på fjärde våningen, men visst, om du fixar det är du såklart välkommen'", påpekade ett av mina fackliga ombud.
Enligt facket hade arbetsgivaren inte alls utrett alla möjligheter, utan försökte bara komma undan sitt ansvar på ett moraliskt förkastligt och juridiskt mycket tveksamt sätt. Själv var jag frustrerad och förtvivlad. Jag förstod inte var skon klämde. Hur kunde jag plötsligt vara så oönskad, så fundamentalt värdelös, när jag tidigare varit så uppskattad? Jag både ville och kunde jobba, om jag bara fick rätt förutsättningar.
"Lina", sade min psykolog på habiliteringen efter en av alla sittningar, "jag hoppas du förstår att det inte är du som är problemet i det här."
Frustrationen sprakade även från Arbetsförmedlingens och Försäkringskassans representanter i mötesrummen. Inte heller de förstod vad det var som enligt arbetsgivaren var så omöjligt. De sade ifrån. De tänkte inte "ta över" mig. Jag var inte aktuell för deras samverkan (för att söka annat jobb), så länge arbetsgivaren inte fullgjorde sina skyldigheter.
Drygt ett år efter diagnosen såg det fortfarande hopplöst ut. Jag var sjukskriven och ganska säker på att jag skulle bli uppsagd eller på något sätt tvingas säga upp mig själv. Facket förberedde sig både lokalt och centralt för att ta tvisten till Arbetsdomstolen.
När jag en morgon slog upp tidningen - en av koncernens egna - föll min blick på ett reportage om en person med funk­­tions­nedsättning vars arbetsgivare i praktiken gjort det omöjligt för henne att jobba kvar. Feta rubriker. Fula fiskar. Jag såg parallellerna, naturligtvis gjorde jag det, och fick ett infall. Jag tog till det verktyg som jag så ofta använt för att få utlopp för det som snurrade i mitt huvud och brusade i mitt bröst. Jag skrev. Jag gjorde en egen artikel, en skuggartikel av den jag läst i tidningen. Så sakligt jag förmådde gjorde jag ett reportage om min situation, så som jag föreställde mig att det skulle ha sett ut i samma tidning, ifall det hade handlat om en annan arbetsgivare som med fula medel försökte göra sig av med en funktionsnedsatt anställd. Jag vävde in fakta om lagens krav och autentiska citat. Genom arbetet med artikeln fick jag nysta i det som blivit en känslomässigt infekterad härva på ett strukturerat och balanserat sätt. Det var otroligt välgörande.
Min avsikt var just den - att avreagera mig och summera läget, för min egen skull. Trots det kan artikeln ha blivit mitt livs viktigaste. Mina närmaste fackliga ombud fick läsa den och lämnade den vidare till koncernens personalchef. Där och då vände det. Kort därpå fick jag träffa personalchefen - vilket jag bett om långt tidigare, utan framgång. "Bästa mötet hittills", utbrast mitt fackliga ombud efteråt. Några månader senare skapades en ny enhet för redigering i koncernen, och där blev jag erbjuden en plats. Första gången jag arbetade på riktigt igen, efter en längre tids arbetsträning, var på min trettiofemårsdag, den 6 juli 2015.
I dag jobbar jag med tidningsredigering på halvtid och har beviljats sjukersättning för min andra halva. Ibland saknar jag reporterjobbets skrivande, men mest är jag lättad över att ha hittat en nisch inom mitt yrke som fungerar, en arbetsplats där jag är välkommen och en chef och kollegor som tar hänsyn till mina särskilda behov. Koncernen visade sig trots allt ha fönster i alla väderstreck. Även orkidéer får plats i organisationen.
En del undrar om jag ser några fördelar med att jag fick min diagnos relativt sent i livet. Visst finns det sådana aspekter, lätträknade men inte oväsentliga. Jag tror att jag har gett mig själv friheten att pröva saker som jag med en tidigare diagnos kanske inte ens skulle ha övervägt. Jag har sjungit, dansat, spelat teater och musikal. En period var jag jympaledare i Friskis & Svettis. Jag har testat studentlivet, utbildat mig till journalist och gett mig ut på svindlande äventyr å tjänstens vägnar. Allt det där hade jag säkert inte gjort om jag hade känt till autismen. Nu har jag utforskat min kapacitet och fått mycket i gengäld.
Och jag är glad över att jag inte bara fick upptäcka min kapacitet, utan också uppleva dess baksida. Att jag fick känna sviterna, förstå hur mycket mina insatser kostar. Jag ser en poäng med att jag så länge och så enträget försökte leva ett "vanligt" liv utan att lyckas. För då vet jag med säkerhet att det inte går. I efterhand kan jag konstatera att 1) jag gjorde mitt yttersta, 2) det räckte ändå inte och 3) det fick mig att haverera. Vissa saker lyckades jag med, men till ett alldeles för högt pris. Det sociala studentlivet gav mig mest bara ångest. Jobbet tog så mycket kraft att jag kraschade. Att leda jympa innebar en så stor anspänning att jag även efter flera terminer inte fick behålla någon mat de dagar jag skulle leda pass.
Om jag inte skulle ha löpt linan ut skulle jag vid det här laget antagligen ha undrat om jag begränsar mig själv onödigt mycket när jag drar mig undan, när jag säger nej, när jag bedömer att jag inte orkar. Nu vet jag av egen, krass erfarenhet att det är befogat. Jag är annorlunda och jag måste ta hänsyn till det - annars håller jag inte ihop.
Ändå önskar jag att det där röda strecket med ett "före" och "efter" skulle ha dragits betydligt tidigare än 2012. En tidigare diagnos skulle helt klart ha underlättat. Nu blev det som det blev och jag vill inte fördjupa mig i den sortens grubblerier. De gör mig mest bara ledsen. I stället försöker jag göra skillnad för andra. Till exempel föreläser jag om autism tillsammans med Heléne, psykologen som jag träffade under min utredning. Att öka kunskapen och medvetenheten om autism är en hjärte­fråga för oss båda. Och kunskapstörsten är stor.
Min anmälan till Socialstyrelsen och samtalet med klinikchefen gjorde däremot ingen skillnad alls, trodde jag när ärendet avslutades. Det gehör som jag först fick hos klinikchefen hade visserligen bådat gott - han lovade att ta vara på mina synpunkter. Men när han kort därpå slutade och passade bollen vidare till sina efterträdare fick jag intrycket att de antingen inte brydde sig eller helst ville lägga det hela till handlingarna och glömma.
En augustikväll två år senare förstod jag att jag hade haft fel. Jag och Heléne hade samma dag hållit vår första gemensamma föreläsning, för Linköpings ST-läkare i psykiatri plus några blivande psykologer. På kvällen plingade det till i min telefon. Ett mejl från en av åhörarna, som jag haft som läkare några år tidigare.
Hejsan!
Stort tack för idag. Du gjorde ett jättebra framträdande och jag är imponerad över hur bra du och Helene gjorde föreläsningen.
Alla läkarna och psykologerna som var där var mycket nöjda. Speciellt de läkare som du har träffat genom åren som nu fick "facit" tyckte det var extra intressant att få höra din historia.
Som jag sa har vi nyss haft en kvinna som påminner mycket om dig som blev överflyttad från ett annat sjukhus där hon under lång tid vårdats inneliggande. De hade utsatt henne för det mesta som du blev utsatt för innan vi kom på rätt spår och diagnosförslagen i journalen var ungefär lika spretande som jag tänker mig att din journal tillbaka i tiden är. 
Tack vare det vi har lärt oss genom din resa genom vården kunde vi här i Linköping nästan direkt sätta fingret på hennes problem vilket efter en akututredning mynnade ut i en autismspektrum­diagnos där vi kunde sätta ut alla mediciner bortsett från någon sömnmedicin.
Så på andra håll i Sverige är de fortfarande lika lost i diagnosdjungeln när det gäller lite mer diskreta autismspektrumtillstånd som vi var för några år sedan och du är en av de stora anledningarna till att vi är lite mer upplysta nu för tiden.
Så det är beklagligt att det tog så lång tid för oss att komma fram till rätt diagnos i ditt fall men det positiva är att det hjälper andra.
Mejl från NN, psykiatriska kliniken, 29 augusti 2014
Det var den starkaste och finaste bekräftelse jag kunde få. Vetskapen att det fanns en mening med allt jag gått igenom, att det hade lett till förändringar inom psykiatrin och varit till högst konkret hjälp för en annan patient, berörde mig på djupet. Den vissheten lade sig som mjuk bomull över allt som gjort så ont.
En del hävdar att en diagnos inte gör någon skillnad. Jag hävdar att en diagnos kan rädda liv. Jag överlevde. Jag lever. Det kallar jag skillnad.





