Jag som har skrivit den här boken är autistisk. Autism handlar om att tänka, tala och röra sig annorlunda. Jag fungerar på ett annat sätt än många andra. Det betyder att jag varje dag anstränger mig för att tolka människor som inte är autister och anpassa mig till deras hjärnor. Det är ett arbete som pågår all vaken tid, livet ut.
De flesta människor är inte autistiska. De som inte är autister kallas neurotypiker.
Det är svårt att veta exakt hur många neurotypiker det finns eftersom inte alla autister och adhd/add-are söker en diagnos. Det vi vet är att 93 procent av befolkningen saknar en neuropsykiatrisk diagnos.
Det här är en bok för dig med erfarenhet av autism som vill lära dig att förstå de vanliga människorna bättre. Deras värld är udda, men de tänker sällan på sig själva som avvikare.
I boken kommer du att möta autister som berättar om sina erfarenheter av neurotypiker. Jag kommer också att dela med mig av tips som kanske kan hjälpa dig som är ung och autistisk. Råden har fungerat för mig i vuxen ålder, och jag önskar att jag hade fått dem tidigare. Jag är fullt medveten om att autister är olika, och mina tips kanske inte fungerar för just dig. Välj ut dem du tror passar.
Det finns många böcker om autism, skrivna av neurotypiker som vill hjälpa autister att anpassa sig, det vill säga bete sig mindre autistiskt. Det här är inte en sådan bok. Det är en autistisk guide, skapad av en autistisk guide.
Nu är det vår tur att beskriva dem.
VAD ÄR EN NEUROTYPIKER?
Att vara neurotypisk betyder att ens hjärna har utvecklats på ett speciellt sätt. Det gör att man tolkar världen enligt en viss mall, och tänker, talar och rör sig annorlunda jämfört med autister.
Eftersom neurotypiker, eller NT:s som de ibland förkortas till, är i majoritet betraktas deras sätt att fungera som det normala. De är de typiska. De vanliga människorna. Standardmodellen.
Ordet ”neurotypisk” är inte nedsättande eller förlöjligande. Det är neutralt och används ofta av autister och adhd/add-are för att beskriva sin omgivning. Det används inte lika ofta av neurotypiker, eftersom de inte brukar behöva beskriva sig själva. I den här boken betyder det bara ”en person som inte är autistisk”. (Om vi ska vara petiga används termen ”allistisk” för personer utan autismdiagnos medan ”neurotypisk” betyder att man inte har någon neuropsykiatrisk eller psykiatrisk diagnos alls. Men eftersom ordet ”allistisk” ännu inte är etablerat använder jag det mer välkända ”neurotypisk”.)

Att vara normal eller vanlig, är inget man kan rå för. Det har biologiska orsaker och beror inte på hur ens uppväxt har varit. Om du saknar autism eller adhd/add har detta inte framkallats av barndomstrauma eller hur dina föräldrar uppfostrat dig. Ingen kan heller bli neurotypisk av vaccin. Tillståndet är medfött.
Det är viktigt att förstå att neurotypiskhet inte är en psykisk sjukdom utan ett funktionssätt. Det går inte att träna eller tänka bort och det finns ingen medicin som botar.
En sak som är bra att veta om neurotypiker är att de ofta har svårt att prata om olikheter utan att värdera. Många tror att det är bättre att vara neurotypisk. Andra tror att autister som berättar om sig själva försöker göra sig märkvärdiga eller ser sig som överlägsna.
Så är det förstås inte. Att vara autistisk är varken bättre eller sämre. Det är lika neutralt som att vara neurotypisk. Men det är annorlunda.
SÅ KÄNNER DU IGEN EN NEUROTYPIKER
Går det att se på en person att den är neurotypiker? Nej, det finns inget specifikt neurotypiskt utseende. De kan se ut hursomhelst. Däremot finns ledtrådar att hålla utkik efter.
Om du ser en person som är klädd i det senaste modet från de stora klädkedjorna (utan detaljer som sticker ut), bär nyinköpta skor av obekväm modell, till exempel med höga klackar, har en livlig ansiktsmimik, rytmiskt utbyter blickar med andra människor och verkar trivas mitt i en trång folksamling utan att bära hörselskydd eller solglasögon – då är chansen stor att du har träffat på en neurotypiker.
ETT SAMHÄLLE BYGGT FÖR
MAJORITETENS HJÄRNOR
I vårt samhälle ställs många krav på att alla ska fungera likadant. Alla barn förväntas vara tillräckligt okänsliga för sinnesintryck och avtrubbade nog för att klara av att gå i en högljudd skola med fullpackade klassrum, schemaändringar, lärare som byts ut, klasser som splittras och förutsättningar som hela tiden förändras.
Att lyssna på lärarna och minnas alla detaljer när du har pluggat till proven räcker inte. Nej, som elev ska du ta eget ansvar för att leta upp rätt fakta, hålla fängslande muntliga presentationer, leda dina egna utvecklingssamtal och analysera dina svar på hög abstrakt nivå.
I Sverige ska man gärna bli självständig tidigt, flytta hemifrån, bo ensam och inte vara beroende av någon, inte ens sin familj. För att lyckas uppnå denna självständighet måste man ha ett jobb som betalar tillräckligt bra för att man ska ha råd att skaffa ett eget boende.
I arbetslivet behöver man vara stresstålig nog att stå ut med osäkra villkor och tillfälliga anställningar. Man måste kunna tacka ja till jobb med kort varsel, ständigt vara anpasslig, förhandla sin lön med slipade argument, vara socialt kompetent, småprata i lunchrummet och älska att jobba i grupp.
Utöver detta kommer krav på att ha vänner och en aktiv fritid. Och en lyckad kärleksrelation. Man ska klara av att ta körkort, teckna elavtal och betala sina räkningar i tid. Lära sig att passera genom snurrdörrar, boka semesterresor och larma av sina varor i självscanningskassan.
Varje människa ska vara ett eget multikompetent litet universum och själv sköta alla delar av livet. Vara bra på allt och kunna allt.
Allt detta är svårt för vemsomhelst att leva upp till, men för en autistisk person blir det snudd på omöjligt. Det beror på att autisten inte har samma förutsättningar som neurotypikern. Att vara autistisk i NT-samhället är som att vara en fyrkant som tilldelas ett runt hål att försöka passa in i.

Alla människor har styrkor och svagheter. Men autister har andra styrkor och svagheter än neurotypiker. Vi har ofta lätt för det som neurotypiker tycker är svårt, och svårt för sådant som de tycker är lätt.
Men normen är anpassad efter majoriteten. Om ett udda beteende finns hos en majoritet av befolkningen klassas det inte som en funktionsnedsättning eftersom nästan alla gör likadant. Därför ser många neurotypiker inte att de utgör normen. De tror oftast (nästan alltid) att alla fungerar på samma sätt som de.
Somliga neurotypiker blir irriterade när man berättar för dem att man är annorlunda. Det kan vara svårt för dem att acceptera att inte alla andra är likadana. Det är inte alltid lätt för neurotypiker att tänka sig in i att det finns olika funktionssätt när de själva saknar erfarenheten.
Fortsätter man att hävda sitt annorlundaskap kan de bli provocerade och tycka att man gör sig till eller försöker framhäva sig själv. Reaktionen beror antagligen på att de flesta människor vill känna sig unika och bli sedda för sin personliga egenart. Få tycker om att höra att de tillhör normen. Vem vill känna sig konventionell och vara en vanlis? ”Cis”, ”straight” eller ”vit, medelålders man” är tråkiga kategorier att hamna i. Inte ens vita medelålders män vill vara vita medelålders män. Det låter så trist.
Vi lever i en kultur som säger sig hylla starka individer som sticker ut och går sin egen väg. Att detta inte alltid stämmer överens med verkligheten kommer jag att återkomma till.
Behöver jag tillägga att alla människor är olika och att ingen, autist eller inte, kan reduceras till enbart sitt funktionssätt? Har du träffat en neurotypisk människa, så har du träffat just bara en. Likadant med autister. Jag skriver det för säkerhets skull, så har vi det avklarat. För nu ska vi lära oss mer om neurotypikernas ofta svårtydda värld.
NEUROTYPIKERNAS HISTORIA
Vanliga människor har alltid funnits, genom hela vår historia. Men vi har inte alltid kallat dem neurotypiker. Länge hette de bara människor, medan autister har kallats för allt från heliga dårar, psykopater, schizofrena, handikappade, mentalsjuka, psykiskt störda, kufar, idioter, särlingar och excentriker till savanter och genier.
Neurotypiker har alltid haft åsikter om personer som fungerar annorlunda än dem. Inte sällan har de trott sig veta bäst vad en autist behöver, trots att de saknar erfarenhet av att vara autistisk. Denna övertygelse om att utgöra facit för hur man är människa, är ofta så djupt rotad att de inte förstår när de är fördomsfulla.
Fördomar beror på bristande mentalisering. Den som uttrycker fördomar saknar ofta viljan eller förmågan att föreställa sig att någon kan känna, tänka och uppleva saker på ett annat sätt än de själva.
Genom historien har grupptryck bidragit till att människan kunnat bygga livskraftiga gemenskaper och kulturer. Men grupptänkande har också tagit sig många svårt destruktiva uttryck, som mobbning, krig och terror.
Neurotypiker är ofta upptagna av att tillhöra en grupp och vara en del av ett sammanhang. De relaterar hela tiden till andra människor omkring dem, och vad dessa eventuellt tycker. Det gör dem mindre motståndskraftiga mot grupptryck än autister. Neurotypiker vill gärna påstå att alla människor är likadana och därför gillar de att analysera grupptryck som något som ingen kan stå emot.
Forskare har i många experiment visat den enskilda människans svårighet att stå emot gruppen. Ett känt exempel är det psykologiska experiment som gjordes på 1950-talet av Solomon Asch. I grupper där deltagarna skulle bedöma längden på olika linjer, var alla försökspersoner utom en instruerade att svara fel. Trots att svaret var uppenbart felaktigt vågade den ensamma försökspersonen inte lita på sitt eget omdöme och gå emot gruppen, utan svarade också fel.

Många år senare, 2014, gjordes ett liknande experiment, fast med autistiska och neurotypiska barn som försökspersoner. Det visade sig att de autistiska barnen oftare svarade korrekt och pekade ut linjen som hade rätt längd. De litade på sig själva och stod emot grupptrycket.
Ändå har slutsatsen av forskning om grupptryck ofta blivit att alla människor är lika känsliga för det. ”Alla” riskerar att dras med, säger neurotypiker ofta. Problemet är att det inte stämmer. Alla dras ju inte med, även om en majoritet gör det. De flesta människor inrättar sig i ledet, men några få vågar låta bli. Historien är full av exempel på individer som har gjort motstånd och gått sin egen väg, trots att priset varit högt.
Så länge neurotypiker låtsas att ingen klarar att hävda sitt oberoende gentemot en stark grupp, lär vi oss inte tillräckligt om vare sig personlig moral eller kollektiva destruktiva krafter. Då blir ju anpassningen beskriven som oundviklig. Det vore bättre om forskningen tittade på avvikarna. Varför går de inte med flocken, när det är det enklaste valet? Vad får dem att våga utmana?
AUTISTISKA RÖSTER
Choli: – När man ber neurotypiker förklara vad de har sagt säger de exakt samma sak en gång till, fast långsammare. Jag hörde dig första gången, men det innebär inte att jag förstår vad du menar.
Fabian: – Om jag säger att det inte funkar så för mig kan de svara: ”Då får du få det att funka.” Jag vill inte att någon ska tycka synd om mig. Jag vill bara att de ska visa hänsyn.
Bea: – Jag hade en nära vän som fick bo hos mig för hon var ny i stan och hade inget boende ännu. Jag hade det rätt jobbigt med min kille och bad henne bo någon annanstans en helg för vi behövde lite tid för oss själva. Sedan kom hon inte tillbaka efter helgen och jag undrade vad som hände. ”Du körde ju ut mig och nu bor jag på hotell”, fick jag veta. När jag bara hade sagt att jag behövde en helg läste hon in något helt annat. Jag ville inte alls att hon skulle flytta ut.

Det var många missförstånd, då hon höll inne sin ilska mot mig men exploderade flera år senare. Jag blev jätteledsen. Nästan alla exempel hon hade byggde på att jag skulle ha menat andra saker med det jag sagt och gjort.
När jag egentligen bara menade exakt det jag sa eller gjorde. Det var väldigt utmattande och tog mig flera år att reparera för jag blev så sårad och rädd för att få vänner efter det.
SÅ UPPLEVER NEUROTYPIKER
VÄRLDEN
För en autist kan gränserna mellan människa, djur, natur och ting flyta och ord betyda i stort sett vadsomhelst. Neurotypiker har inte samma vidöppna förhållningssätt. Deras perception, alltså deras sätt att ta in omgivningen, fungerar annorlunda.
Man kan jämföra med en kamera. Det är som om neurotypiker har en automatisk kamera med färdiga inställningar som hjälper dem att varsebli. När de ska tolka sin omgivning finns färdiga kategorier där de placerar det de har sett, hört och känt. Eftersom deras sinnesintryck kan placeras i en sådan färdig kategori kan de snabbt bilda sig en uppfattning.
När autister upplever världen är vi inte lika automatiserade. Vår kamera är en manuell systemkamera. Innan vi kan ta bilden måste vi ställa in skärpa och slutartid och hitta rätt ljus. Det kräver en hel del förarbete och tar tid. För oss är varje situation unik. Vi börjar från noll varje gång, lägger märke till en detalj, och pusslar ihop den med andra detaljer tills en helhet uppenbarar sig. Det kostar mycket energi.
Människor tar in världen genom kulturella mönster och koder. I sin bok ”A Field Guide to Earthlings – An autistic/Asperger View of Neurotypical Behaviour” beskriver den amerikanska författaren Ian (numera Star) Ford hur vi erfar verkligheten via en väv av symboler som länkas samman av associationer. Sådana mentala kopplingar kan uppstå mellan ord som låter likadant, som ”ägg” och ”skägg”, eller mellan kunskaper som du fick vid samma tidpunkt i livet, ord som har liknande betydelse, symboler som hör ihop med något som är viktigt för dig, eller som har liknande sammanhang.
Människor som har liknande symboliska nät tillhör en gemensam kultur. Personer som har levt länge i samma miljö utvecklar liknande associationer mellan symbolerna. Men varje individ gör ändå associationerna på egen hand och kopplar samman betydelse med sådant som hen redan vet, så symbolerna kan tolkas olika.
En nyfödd bebis har inget filter mot omvärlden så föräldrarna ser till att skydda barnet mot höga ljud, starkt ljus och starka känsloutbrott. Med tiden kommer barnets känslighet att trubbas av och det kommer att ha utvecklat filter för att sortera bort intryck. Om barnet är neurotypiskt, vill säga.
Som vuxen autistisk person kan det kännas som om barnets blick på världen aldrig riktigt lämnade en. Världen ter sig oförutsägbar, flytande och förtrollad. Associationerna löper i andra banor. Veckodagen torsdag, klockslaget 20.00 och färgen grön är samma sak, utan att man kan förklara varför. Det bara är så. En fabriksskorsten och en navelsträng är samma. En svart kristallsten och en släckt tv-skärm också.
När spädbarnet i exemplet ovan har blivit äldre kommer dess ögon och öron fortfarande att se och höra lika bra, men hjärnan kommer att hantera intrycken annorlunda. Intrycken kommer inte längre att ofiltrerat och med full kraft gå rakt in. Hjärnan sorterar och skickar vidare de inkommande signalerna. Den konverterar intrycken till en symbolisk representation av verkligheten. Den verkliga världen förvandlas till ord och görs mindre komplex. Ett vidunder bestående av glas, betong, stålbalkar och tusentals delar blir i hjärnan endast: ett ”hus”.
Språk är alltså en förenkling och minskning av data. Den neurotypiska hjärnan är duktig på att filtrera. Nätverket av symboler bildar en sorts mallar, eller schabloner över verkligheten. Schablonerna används som filter för att identifiera saker och snabbt göra rätt koppling. För att detta ska funka behöver schablonerna bestå av en sorts minsta symboliska, kulturella essens, den detalj utan vilken objektet inte finns.
Förenklat uttryckt: En hare behöver sina långa öron för att inte vara en kanin, en alpacka sin fluffiga pälsfrisyr för att inte vara en lama, en padda sitt skrovliga skinn för att inte vara en groda.
Eller ta sjölejon som exempel. Utan sina öron och kraftiga framlabbar kan de enkelt misstas för sälar. Men så länge dessa två unika drag finns med är det lika lätt att identifiera ett sjölejon på en hastigt ritad teckning som på ett detaljerat fotografi av djuret. Om de få pennstrecken är tillräckligt betydelsebärande, uppstår en sjölejonmall.
När den neurotypiska hjärnan snabbt gör en kategorisering bearbetar den bara de data som passerar in genom mallen. Den uppfattar ”öron + stora framlabbar” och drar snabbt slutsatsen sjölejon. Resten, de ovidkommande detaljerna, sorterar den bort.
Så fungerar inte den autistiska hjärnan. Den släpper igenom alla detaljer och filtrerar inte bort de oviktiga.
När människor kommunicerar använder vi ord, gester, symboler, ansiktsuttryck, ljud och kroppsspråk. Kommunikationen sker på många nivåer samtidigt. Vi kommunicerar också genom sådant som kläder, evenemang, sporter, kulturella uttryck, arkitektur, religiösa och politiska åsikter.
När neurotypiker tar in omvärlden kan de simultant hantera en massa intryck. Säg att de deltar i ett samtal. Samtidigt som de hör orden som sägs bearbetar de deras betydelse. På samma gång kan de känna avsikten med de dolda budskapen bakom orden, avläsa samtalspartnerns ansiktsuttryck och lägga märke till andra saker som händer i rummet.

Det framstår som en smått otrolig simultankapacitet, men orsaken till att de kan göra så många saker samtidigt är, som vi har sett, att deras hjärnor filtrerar bort för stunden ovidkommande detaljer. De bearbetar symboler och kategorier, inte helhetens alla detaljer.
Superkraften till simultanförmåga hänger på att de är i ett någorlunda bekant sammanhang. Skulle de befinna sig i en främmande kultur vore avkodningen inte lika enkel. Då skulle de behöva kämpa mer.
Det brukar sägas att människor främst kommunicerar icke-verbalt, det vill säga med gester, tonfall och olika sätt att visa med kroppen vad man känner. Neurotypiker gör detta mer och på ett annat sätt än autister. Deras icke-verbala kommunikation är social. De använder ofta ansiktsmimik och kropp för att visa vilken plats de har i gruppen. I samtal blandar de obehindrat verbala och ordlösa budskap och litar på att de gör sig förstådda via helheten.
Autister fokuserar ofta mer på ord, det som sägs och skrivs. Men det betyder inte att vi aldrig uppfattar tysta signaler eller känner in kommunikation med kroppen. Vi kan befinna oss i rum där undertexten vibrerar i luften och märka att dolda budskap är i omlopp, utan att förstå vad dessa går ut på. Det blir förvirrande om det som känns inte stämmer med vad som sägs.
Säg att jag träffar någon som frågar hur jag mår. Frågan signalerar intresse för mig och mitt välbefinnande. Men samtidigt känner jag med kroppen att personen inte är intresserad av att verkligen få veta hur jag mår eller är stressad och inte har tid eller sinnesnärvaro att lyssna och ta in mitt svar. Motsättningen mellan orden och de tysta signalerna gör situationen besvärlig.
När neurotypiker kommunicerar i ord utgår de ofta från att orden betyder något mer än den faktiska betydelsen. För dem är den bokstavliga betydelsen bara en del av ordets hela, utvidgade betydelse.
Det här är knepigt när man har med neurotypiker att göra. De bäddar in orden i ett moln av hemliga, extra betydelser. Att tolka detta fluff kräver mycket energi och det är inte säkert att de vill svara på en direkt fråga om vad de menar.
Ibland blir de rädda för frågan och tar illa upp. Det beror på att de tar för givet att du fungerar som dem, och redan har förstått den underliggande betydelsen. Och ändå frågar du. Varför gör du det? De blir misstänksamma. Du måste mena något annat, frågan kan inte vara uppriktig. Vad menar du egentligen? Försöker du sätta dit dem? Vill du demonstrera överläge? Så håller de på.
SAKER NEUROTYPIKER SÄGER
OCH SÅDANT DU KAN SVARA
”Alla har en diagnos nuförtiden.” Nej. 93 procent har inte en neuropsykiatrisk diagnos.
”Är inte alla lite autistiska?” Nej. Det är ungefär som att säga att alla människor är lite allergiska bara för att de någon gång har nyst. Eller att smör är litegrann som kaka, bara för att smör ofta ingår i kakor. Den som säger så tror ofta att autism bara betyder att man är lite introvert och inte alltid orkar med sin vardag. Men autism är mycket mer komplext och mångfacetterat än så.
”Gör inte diagnosen till din identitet.” Varför inte? Så säger du för att du tycker att autism är sämre. Autism innebär att jag fungerar annorlunda på många olika sätt jämfört med dig. Jag har ett annat kopplingsschema i hjärnan. Varför skulle det inte vara min identitet? Det är inte hela min identitet, men en stor del av den.
”Har du prövat att träna?” Fysisk aktivitet ökar välbefinnandet och kan lindra ångest och måttlig depression, men tar inte bort autism.
”Har du testat att använda en almanacka för att planera bättre?” Jag önskar verkligen att det vore så enkelt. Om jag kunde planera, göra scheman och använda kalendrar skulle jag såklart göra det.
”Gå ut i friska luften, då mår du bättre!” Nej, jag mår lika bra inomhus och allra bäst när jag får ägna mig åt mitt specialintresse.
”Du överdriver, så farligt är det inte.” Det vet du ingenting om, eftersom du saknar erfarenheten. Vissa dagar är tuffare än andra.
”Så har alla det.” Nej. Alla människor upplever sorg och osäkerhet och många mår dåligt, men bara autister kämpar med just autism.
”Du kan inte vara autistisk för du: har humor/ser inte autistisk ut/tittar mig i ögonen/är empatisk/har ett bra jobb/är inte alls som mitt autistiska kusinbarn som slänger sig på golvet och skriker.” Du kan inte vara neurotypisk, för du tog nyss ett självständigt beslut utan att ängsligt kolla vad alla andra omkring dig tyckte/bär bekväma skor/säger vad du tycker/har ett intresse som är viktigt för dig/klipper bort lapparna med tvättråd från dina kläder.
”Kalla inte dig själv funktionsnedsatt.” Varför inte? Jag är ju det. Men det beror inte på att det är något fel på mig, utan på att samhället inte inkluderar alla funktionssätt. Om samhället förändrades skulle mina funktioner inte längre vara nedsatta. Men jag skulle fortfarande vara autistisk.
Alla får kalla sig vad de vill. Autistens utmaningar finns alltid kvar, oavsett vad de heter eller hur man förhåller sig till dem.
”Jag tror att det ställs för många autismdiagnoser.” Jag tror att du känner så för att autism har börjat benämnas, vilket det inte gjorde förut. Men tillståndet har alltid funnits hos människan. Man blir inte autistisk av att få en diagnos, man var det redan innan. På samma sätt som att gravitationen inte uppstod i samma stund som vetenskapen upptäckte den i slutet av 1600-talet. En diagnos bekräftar, den skapar ingenting.
Autistiska personer behöver få veta att de är autistiska, i annat fall kan de inte hjälpa sig själva till ett bättre liv. Autister ska inte betala priset för att neurotypiker tycker att samhället ”borde” vara diagnosfritt.
”Det finns inga vanliga människor.” Ja, det låter ju fint och jag förstår att du inte vill känna dig normativ och tråkig. Det är förstås lika ”vanligt”, i betydelsen ”normalt”, att vara autistisk som att inte vara det.
Men normer och normalitet finns, i betydelsen ”majoriteten” och ”de flesta”. Att påstå annat är förnekelse och önsketänkande. Normen beskrivs ofta som ”vi”. Men problemet är att autister (och andra minoriteter) sällan räknas in i det där ”vi”:et.
”Det finns ingen speciell autistisk kultur.” Jo, det gör det. Autister är annorlunda på liknande sätt. Man erfar världen annorlunda, vilket påverkar ens språkliga och konstnärliga uttryck. Eftersom orden och världarna ligger vidöppna inför ens ögon och återerövras varje dag, kan till exempel jakten på ordens dolda betydelser skapa ett originellt språk med nya associationer och liknelser. Sådant här kan vara svårt för neurotypiker att plocka upp. Men autister känner igen varandra direkt.
”Du verkar kämpa mer med autismen efter att du fick diagnosen. Du verkade må bättre innan?” Det gjorde jag inte. Jag kämpade massor, men du såg det inte. När jag förstod att jag var autistisk begrep jag mina svårigheter bättre och försöker inte längre dölja dem.
TRE SÄTT ATT TOLKA OLIKHETER
När neurotypiker möter människor som fungerar annorlunda kan deras reaktioner och förhållningssätt skilja sig åt. Ofta betraktar de olikhet på något av följande sätt:
1. Självförvållad/inbillad. Olikheten ses som en brist som personen medvetet skapar och därför förtjänar. Man tror att olikheten kan försvinna om personen bara vill. ”Hen säger att hen är autistisk men borde bara anstränga sig mer.”
2. Medicinsk. Olikheten ses som en brist, men den är oavsiktlig. Någonting är ”trasigt” i personen som inte bär någon egen skuld till detta och inte kan laga sig själv. Antingen ser man olikheten som permanent eller tror att den kan åtgärdas av medicinsk expertis.
”Hen lider av autism.”
3. Ett funktionssätt bland flera. Olikheten betraktas som neutral, varken som en defekt eller superkraft. ”Hen kan inte skala en apelsin/tycker inte om att ändra planer/ kommunicerar bokstavligt, etc”.
Det som händer när man får en autismdiagnos är att man hamnar i kategori 2: Den medicinska synen. Där är man mer skyddad från mobbning och fördomar eftersom neurotypiker ser olikheten som att den inte är ens eget fel. Det är fult att mobba någon för en brist den inte kan rå för, resonerar de.
Men i den här kategorin blir man också lättare förminskad och stigmatiserad. Man blir en hjälpbehövande patient som inte vet sitt eget bästa. Någon att ömka, vars röst inte räknas.
Om olikheten betraktas som självförvållad blir det mer fritt fram att döma. Det är därför neurotypiker kan säga saker som ”Jag tror inte hen är autistisk på riktigt”. Tar de bort diagnosen kan de sätta tillbaka personen i skärp digkategorin och har lättare att döma och mobba denna utan att få dåligt samvete.
Många neurotypiker tycker antingen synd om eller provoceras av den annorlunda människan. Olikheter väcker enbart deras deltagande eller aggression. De har ofta svårt att se dem för vad de är: bara olikheter, som varken är bättre eller sämre.
Alla är förstås inte sådana. Men tillräckligt många för att man som autistisk ska mötas av fördomar.
ATT FÖRSTÅ ANDRA
I ett forskningsexperiment lät man två publikgrupper – en autistisk och en neurotypisk – se scener ur filmen ”Vem är rädd för Virginia Woolf ”. Filmen, som har Elizabeth Taylor och Richard Burton i huvudrollerna, handlar om ett gift par vars fasad spricker under en middagsbjudning, där gamla konflikter och sorger sipprar fram.
Syftet med experimentet var att undersöka hur autister uppfattar socialt samspel. Det visade sig att autisterna och neurotypikerna riktade blickarna åt olika håll under filmens gång. Medan autisterna koncentrerade sig på skådespelarnas munnar och orden som kom ut ur dem, fokuserade de neurotypiska åskådarna på skådespelarnas ögon.
Neurotypikerna hade lagt sin energi på att tolka allt som skådespelarna inte sa, tystnaden, undertexten, ögonkasten, eller ansiktsuttrycket hos en birollsfigur i bildens bakgrund. Därför mindes de mycket litet av vad som sagts, medan autisterna hade lagt orden på minnet och memorerat långa stycken av dialogen.
När forskningsresultaten presenterades av de neurotypiska forskarna betonade de autisternas svårigheter med att uppfatta det osagda, men sa ingenting om deras starka förmåga att minnas rätt.
Men vem har egentligen svårast – den som glömt det som sas eller den som missat det som inte sas? Är inte det som räknas som autistens funktionsnedsättning också en funktionsförstärkning? Här blir det majoriteten som bestämmer att det är neurotypikernas sätt som är det riktiga och mest eftersträvansvärda. Det andra sättet, autisternas sätt, klassas som avvikande och sämre.
Lyssnar de på vad man säger? Eller är de bara upptagna av sin egen tolkning? Det är en fråga man kan ställa sig i kontakt med neurotypiker.
Svaret är nog att de ofta tolkar mer än lyssnar.
På 1950-talet gjordes en undersökning om hur människor utvinner mening ur ett samtal. Forskaren Albert Mehrabian kom till slutsatsen att bara 7 procent av personerna som tog emot ett talat budskap koncentrerade sig mest på de sagda orden. Medan 38 procent fokuserade mest på tonen i rösten och 55 procent, den största gruppen, lade mest vikt vid personens kroppsspråk.
Autisterna fanns i sjuprocentsgruppen, får man anta.
Eftersom neurotypiker är så upptagna av social ordlös kommunikation vill de ofta se med egna ögon att du lyssnar på dem. De gillar när man visar med kroppen att man hör på. Du kan behöva luta dig fram mot dem, nicka och titta dem i ögonen för att de verkligen ska tro att du ger dem din uppmärksamhet.
Sitter du och ritar eller antecknar samtidigt som de pratar tror de att du inte hör vad de säger. De förstår inte alltid att det är ett sätt att bearbeta intryck. De kan tro att det handlar om koncentrationssvårigheter, för att du inte ”ser” koncentrerad ut.
Att bara överlämna information och gå rakt på kärnan går ofta snabbare än annan kommunikation. Därför kan neurotypiker upplevas som omständliga och långrandiga. Att kommunicera vagt och icke-verbalt kräver mer tid och då behöver neurotypikern ibland fylla denna tid med ord. Det är därför de kan upprepa sig och säga saker som inte betyder någonting.
Man kan ofta höra det på dem som kommunicerar i sin yrkesroll. De broderar ut med utfyllnadsfraser som ”I det här läget som vi befinner oss i just nu” och liknande.
Ett neurotypiskt anförande kan innehålla så många motstridigheter och märkliga antydningar att andemeningen blir obegriplig. Ibland kan innehållet verka fullkomligt upplöst och handla om allt och inget. Vad vill människan säga? kan autisten ofta otåligt tänka. Då behöver man hålla i minnet att neurotypiker inte alltid i första hand kommunicerar för att förmedla information.
Ibland pratar de bara för att skapa associationer mellan positiva värderingar, visa stöd för andra, framkalla en känsla av sammanhållning och grupptillhörighet, eller peka ut en gemensam riktning. Det finns människor som pratar bara för att känna att de existerar.
Mycket NT-kommunikation handlar om att försöka påverka. Man vill påverka andra eller sin egen status inom en viss grupp. Det är därför de kan upprepa samma budskap så många gånger. De försöker övertyga dig. De tänker att du menar något annat än det du svarade och att du kan ändra dig nästa gång du hör samma ord. För en autist som minns allt som sägs kan det bli ansträngande att behöva höra dessa upprepningar.
HEJ!
OM HÄLSNINGAR
Många neurotypiker gillar att röra vid varandra när de hälsar, även när de träffar personer som de inte känner. De vill skaka hand, kramas eller kindpussas. Eftersom de inte är sensoriskt överkänsliga upplever de inte beröring som obehaglig eller alltför intim. Det kryper inte i kroppen på dem, eller gör fysiskt ont.
Handslaget är viktigt för dem, och de tolkar in stor betydelse i hur fast eller slappt detta är. Om man vill göra dem glada ska man ha ett lagom fast handslag. Alltför slappt upplevs som slött och oartigt men trycker man för hårt tror de att man försöker demonstrera makt och överläge.
De tycker också att det är konstigt att skaka hand för länge. En av utmaningarna i SVT:s underhållningsprogram ”Komiker utan gränser” där deltagarna gör pinsamma saker på stan som filmas med dold kamera, var att skaka hand med främlingar så länge som möjligt. Den oskrivna sociala regeln för handhälsningar är en skaktid på mellan en och tre sekunder, slår programledaren fast. Sekunderna tickar och publiken tjuter av skräckblandad förtjusning när Keyyo och Pernilla Wahlgren håller kvar greppet längre än så.
Själva hälsningsritualen är betydelsefull för neurotypiker även när de träffar nära vänner eller anhöriga som de ofta umgås med. De vill inte hoppa över den. Hälsningen blir en bekräftelse av att vara sedd av personen de hälsar på.
För autister kan själva hälsningen te sig onödig vid möten med människor vi känner. När jag och min autistiska vän Hanna träffas nickar vi åt varandra, ler och säger ett snabbt hej. Sedan kastar vi oss in i ett samtal om det som vi i stunden tänker på. Vi behöver inte kramas, för vi vet redan att vi tycker om varandra och trivs i varandras sällskap.
Neurotypiker vill gärna ha ett enhetligt sätt att hälsa. Alla ska helst göra likadant. Om de möter någon som inte hälsar på rätt sätt kan de bli provocerade. Att vägra ta en utsträckt hand är förstås otrevligt, men av neurotypiker kan det uppfattas som en grav förolämpning i klass med att förneka den andras existens.
Traditionen bottnar bland annat i att en högerhandshälsning historiskt har använts för att bekräfta ett löfte. Är man överens om en affär skakar man hand. Handslaget manifesterar hederlighet och att trycka någons hand är att uttrycka sin respekt för denna. Att inte ta en utsträckt hand är därför en tydlig markering och uppfattas som att man är opålitlig.
Här i Sverige har kramandet ökat under senare tid. Men under coronapandemin, när man inte längre kunde använda handslag eller kramar, uppfanns nya sätt att hälsa med beröring. Somliga lät armbågarna nudda vid varandra, andra ställde sig på ett ben och gnuggade fötterna. Man kunde också omfamna sig själv och sträcka ut armarna för att med gester visa att man egentligen ville krama den andra.
Pandemin ledde också till att handslaget under en period omvärderades. Om beröringen kunde leda till farlig sjukdom var den inte längre lika viktig. Rekommendationer om att inte skaka hand infördes i syfte att motverka smittspridning. Men i länder som Frankrike och Schweiz hade muslimer bara några år tidigare nekats medborgarskap efter att ha vägrat skaka hand med tjänstemän av motsatt kön.

Neurotypiker vill också gärna att man ser dem i ögonen när man hälsar på och pratar med dem. Samtidigt vill de inte att man stirrar på dem. Detta kan vara besvärligt att manövrera i. Om man inte tittar dem i ögonen under samtalet tror de att man inte lyssnar på vad de säger och känner sig sårade. Om man råkar fastna med blicken för länge blir de också stötta och kan fråga vad man ”glor på”.
GRUPPEN STYR
Som vi har sett kopplar många neurotypiker sin självuppfattning till en grupp omkring dem. Det är som om de definierar sig själva i relation till ett osynligt kollektiv. De bär med sig detta nätverk i tanken när de lever sina liv och fattar sina beslut.
För dem är det ofta hög status att ha många vänner. Ju fler kompisar, desto mer omtyckta känner de sig. Gruppens godkännande är viktigt för att de ska må bra.
Somliga neurotypiker kan ägna sig åt ett närmast tvångsmässigt socialiserande, både i telefonen och öga mot öga. De ägnar all sin tid åt att underhålla sociala kontakter och träffa vänner, vilket gör att annat kan bli lidande. Till exempel kan det bli svårt för dem att utveckla riktiga specialintressen. De hinner helt enkelt inte.
Eftersom neurotypiker ofta identifierar sig i förhållande till en grupp kan deras åsikter bli beroende av vad andra tycker.
Säg att en neurotypiker reser till London och vill besöka vaxmuseet Madame Tussauds. Hen nämner det för en kompis som säger att ”dit går ju bara dumma turister”. Eftersom neurotypikern inte vill tillhöra gruppen ”dumma turister” ändrar hen sig och vill inte längre gå till museet. Att vara med i rätt grupp blir viktigare än vad hen själv vill.
Såhär kan autister förstås också göra, men driften är starkare hos neurotypiker. De bär det osynliga nätverket med sig i tanken.
Neurotypiker har ofta svårt att tolka och förstå autisters avsikter. De är så vana vid att tillhöra normen att de tar för givet att alla andra människor fungerar likadant som dem. Ofta gissar de rätt, eftersom deras funktionssätt är majoritetens. Men när de träffar autister blir det fel.
Autister kan ha svårt att begripa sig på neurotypiker, men eftersom vi oftast träffar människor som fungerar annorlunda än oss tränas vi i, och blir ofta duktiga på, att förhålla oss till det främmande i andra. Vi har heller inte svårt att förstå andra autister.
Baksidan med NT-sättet att fungera är att neurotypiker kan ha nära till att döma andra. Eftersom de utgår från vad de redan vet kan de bli slarviga. De förmår inte se varje situation för sig. Istället drar de snabba felaktiga slutsatser.
När neurotypiker ska tolka andras beteende tar de ofta för givet att avsikten går att avläsa genom handlingen. De tror att de förstår varför personen betedde sig på ett visst sätt bara genom att titta på vad denna gjorde. De kan förstås inte vara säkra, men använder sina förutfattade meningar om att alla människor är likadana.
Den som baserar sina slutsatser på sådant den redan vet tänker också oftare innanför boxen. Det blir svårt att tänka i nya banor och föreställa sig något som man inte redan känner till eller har upplevt.
En annan baksida är att neurotypiker ofta tror det värsta. De kan vara misstänksamma och tänka om andra att de har egoistiska motiv och är ute efter att såra dem.
Detta handlar om undertext. I varje samtal, sms eller kommunikation av något slag förväntar sig neurotypikern att det ska finnas en dold mening. Någonting som inte sägs men som personen som kommunicerar ändå menar. Detta icke-sagda försöker neurotypikern uppfatta genom att titta på kroppsspråk och ansiktsmimik, lyssna på tonfallet i rösten eller analysera det skrivna för att upptäcka vad som finns mellan raderna.
Att ständigt förutsätta att ingen menar vad den säger – är det inte ett besvärligt sätt att leva? Lägger det inte sten på börda om man dessutom förutsätter att andra döljer saker av illvilja?
Neurotypiker kan bli provocerade om man som autistisk ställer många frågor till dem, eftersom de tar för givet att frågorna är ifrågasättande och kritiska. Men när en autistisk person frågar ”Varför” handlar det oftast om en genuin vilja att förstå neurotypikern. Det handlar inte om att dumförklara eller sätta dit denna.
Vi frågar för att vi är nyfikna och vill veta, inget annat. Det finns ingen lömsk undertext, sarkasm eller passiv aggressivitet. Vi menar vad vi säger och säger vad vi menar. I SVT:s program ”Gift vid första ögonkastet”, där deltagare som söker kärlek paras ihop av experter, medverkade en tjej som hade överlevt en hjärntumör. Efter att hon hade berättat om denna erfarenhet för sin nyblivne make analyserade programmets psykologer hur samtalet hade gått. I en studiodiskussion pratade de om hur man bör ta emot ett viktigt förtroende. Hur ska man svara när någon delar med sig av en svår upplevelse?
Att referera till sig själv och dela med sig av en egen svår upplevelse är ”ett kardinalfel”, är experterna överens om. Det bör man inte göra för snabbt, för då kommer den andra att känna sig som att man ”tog över ordet” och ”inte läste av” vad denna behövde. Det kommer inte att uppfattas som att man gör det för att den andra ska känna sig mindre ensam i sin upplevelse.
Experterna utgår från att den samtalspartner som delar med sig av ett eget trauma vill framhålla sig själv och ta över uppmärksamheten, det vill säga att motivet är egoistiskt.
Att misstänkliggöra andras motiv och tolka dem som tecken på självupptagenhet är väldigt neurotypiskt. Autister pratar ofta utan att ständigt kalibrera maktförhållandet i samtalet, vi håller inte koll på statusen och över-och underläget. Vi presenterar intressanta problem eller exempel för varandra, utan att värdera.
Men neurotypiker förväntar sig ofta att deras samtalspartner har en baktanke. Lite hårdraget kan man säga att de letar efter tecken på att de inte är sedda, eftersom det är deras största skräck. Hur rädd neurotypikern är för detta varierar förstås beroende på hur stark självkänsla denna har. Men generellt har de svårt att förstå att autister kommunicerar utan dolda betydelser. De förväntar sig outtalade budskap eftersom de själva ofta har sådana.
Om vi föreställer oss bilden av ett isberg kan man säga att neurotypiker förutsätter att sanningar levereras i form av toppen av isberget. De förväntar sig en liten del, den synliga toppen. Men under vattenytan flyter en större del av isberget som inte går att se. Det är resten av sanningen, allt som inte blev sagt.
Så kommunicerar inte autister. De levererar hela sanningen med ett brak, men inget lämnas kvar under ytan.
Vad betyder det egentligen? frågar sig neurotypiker ofta. Om de har pratat med en autistisk person är svaret att ”det” inte betyder något annat än precis det som sas. Varken mer eller mindre.
Forskare har utvecklat en teori som kallas dubbelempatiproblemet som handlar om att kunna sätta sig in i hur människor med ett annat funktionssätt tänker och känner. Neurotypiker är bra på att förstå varandra, men har svårare med föreställningsförmågan när det kommer till autister. De har helt enkelt svårt att tolka och förstå autisters avsikter. Autister kan däremot relatera till och begripa sig på andra autister.
LITEN ORDLISTA
”Sunt förnuft” är en förskönande omskrivning som används av neurotypiker för att hävda att deras funktionssätt är det rätta. Att göra likadant som de är samma sak som att vara förnuftig, tror de.
”Jag hör vad du säger.” Inte i första hand en bekräftelse på att de lyssnar, utan mer ett sätt att gå vidare. Det betyder ungefär: ”Jag håller inte med dig och vill inte prata mer om det.”
”Jag skulle vilja föreslå ...” eller ”Det vore toppen om du kunde …” = ”Gör såhär.”
”Jag blev förvånad att du ...” = ”Du är inte klok.”
AUTISTISKA RÖSTER
Rebecca: – Jag tycker ofta att NT:s är sämre på föreställningsförmåga än autister, trots att många hävdar att det är tvärtom. De utgår alltid från sig själva och tror att alla är likadana.
Ellinor: – De vill gärna gnälla och älta problem men inte ha några lösningar. Om man ger dem konstruktiva förslag får man inget gensvar, utan får lyssna till samma ramsa igen.
Lina: – Om man pratar om ett ämne tror de ofta att man egentligen pratar om sig själv. De utgår från att man manipulerar eller kör med en dold agenda.
Thina: – Jag säger vad jag menar och menar vad jag säger. Det svåra med neurotypiker är att de envisas med att ”läsa mellan raderna” och påstå att jag har menat något helt annat än det jag sa. Att de vill tolka in en massa skumma saker får stå för dem, men jag funkar inte så.
Ella: – Ibland vill jag inte göra dem besvikna, utan försöker desperat komma på någon ”dold mening” att dela med mig av. Och så bara ... nä, det finns ingen.
Casper: – När de diskuterar håller de sig sällan till ämnet. Om man ställer en fråga om exempelvis juridik kan de börja prata om vad de tycker istället för att besvara frågan. Men det är ju inte relevant för vad som är lagligt och olagligt.
Sofia: – Många, i synnerhet vårdpersonal, ställer så öppna frågor att jag har svårt att förstå vad som efterfrågas. ”Hur känner du kring allt?” och ”Vad tänker du om det jag har sagt?” Det blir så brett att jag inte vet vad jag ska svara. Jag uppskattar mer specifika frågor, till exempel: ”Hur har det gått med studierna?” I annat fall förstår jag inte vad personen vill veta, hen är väl knappast intresserad av en utläggning om allt i mitt liv.

Fanny: – De tror att man kan läsa tankar.
Mynta: – De ska alltid vara så indirekta och göra sociala spel av allt, istället för att vara öppna och rakt på sak. Det verkar så onödigt krångligt och dumt.
Erika: – De tar upp ett samtalsämne men vill sedan liksom inte prata om det. De nuddar ytligt vid olika ämnen och beter sig som om jag är konstig om jag blir intresserad och vill prata mer på djupet. Det blir så tydligt att de pratar för att utbyta läten, inte information.
Sofia: – Om man har en diskussion måste de upprepa det man säger för att visa att de håller med. Det kan vara bra i situationer då man är osams för att visa att man inte bara är oense. Men om man bollar med varandra vill jag hellre föra tankarna och processen framåt än att leka papegoja.
MISSFÖRSTÅND
Neurotypiker har alltså svårt med värderingsfri, bokstavlig kommunikation. De läser ofta in något annat. De drar slutsatser baserade på sina kulturella mönster och mallar, snarare än det som faktiskt sägs. När man pratar med dem tar de simultant emot en massa meddelanden, inte bara orden som uttalas utan också ”fluffet” runtomkring, som de blixtsnabbt värderar och placerar i sina färdiga kategorier. Problemet är att de kan tolka fel.
Säg att du pratar med någon som gillar operativsystemet Linux. Du säger: ”Linux logga är en pingvin. Jag tycker inte om pingviner.” Är det en neurotypiker du pratar med kommer hen sannolikt att tolka dig som att du menar att du inte gillar Linux. Trots att det inte alls var vad du sa. Det var två självständiga meningar som inte hörde ihop, men neurotypikern kopplade ihop dem. Associationen mellan Linux och pingvinen gjorde att de blev ett i neurotypikerns huvud. Samtidigt tolkade hen den ordlösa kommunikationen, och reagerade kanske på att du inte tog ögonkontakt eller hade ett neutralt ansiktsuttryck. Av det drog hen slutsatsen att du ”verkade sur”, vilket stärkte uppfattningen att det du i själva verket ville var att säga att Linux är dåligt.
Såhär uppstår missförstånden. Vissa neurotypiker är så fastlåsta vid sina kategorier och tidigare erfarenheter att de inte kan ta till sig ny information som strider mot deras färdiga trossystem. De hör vad de vill höra istället.
När det kommer till perception och kognition tar neurotypiker genvägar och kan därför göra snabbare kopplingar. De har samlat ihop detaljer till symboler och kategorier, de har gjort om träden till en skog.
Den som tar en genväg kan generalisera snabbt.
Ett exempel: En person som tittar ner är ofta ledsen, har neurotypikern lärt sig. Så när hen möter någon som slår ner blicken drar neurotypikern slutsatsen att denna är ”ledsen”. Även om det kan finnas många orsaker till att någon riktar blicken neråt.
Här finns bakgrunden till den seglivade fördomen om att autistiska människor saknar empati. Neurotypiska läkare och forskare har helt enkelt misstolkat autisters ickeverbala kommunikation, som till exempel ett neutralt ansiktsuttryck, och trott att det varit tecken på likgiltighet. Därefter tog de sig rätten att i vetenskapens namn beskriva människor med ett annat funktionssätt än deras eget som sämre individer. De tidiga autismforskarna som trodde att autister var oempatiska hade helt enkelt svårt med föreställningsförmågan när de träffade en annorlunda person.
Idag vet man att autistiska personer snarare är överempatiska och inte har några problem med att känna medlidande. Tvärtom har vi ofta ett starkt civilkurage och förmåga att påtala orättvisor eftersom vi kan stå emot grupptryck.
På grund av sina svårigheter att genomskåda lögner blir autister däremot oftare offer. Forskning visar att autister löper högre risk att utsättas för sexuella övergrepp eftersom vi är lätta byten för en förövare. Autister tolkar bokstavligt och litar på att andra menar vad de säger. Vi kan också ha svårare att våga lita på magkänslan eftersom vi ofta får höra att det vi känner inte stämmer.
Men fördomen om empatibrist lever kvar. Det räcker att läsa någon av Flashbacks krimtrådar för att hitta hobbydetektiver som skriver att den skyldige förmodligen är autist eftersom den ”saknar empati”. I verkligheten finns empatibrist oftast hos narcissister och personer med anti-social personlighetsstörning. Inte hos autister.
Jag arbetar till vardags med radioprogram om musik. En gång på jobbet påpekade jag att ett program som skulle innehålla lugn musik inte gjorde det. Jag trodde att det var ett neutralt konstaterande: Musiken var livlig och bombastisk, inte lugn och avkopplande. Jag var inte ute efter att kritisera någon. Men det uppfattades som att jag menade ungefär: ”Varför kan ingen lägga rätt musik i radioprogrammen?” Jag hade antagligen inte lindat in budskapet rätt.
Om en autistisk person inte tar hänsyn till NT-sättet att kommunicera spelar det ingen roll om informationen är korrekt i sak. Informationen kan vara helt riktig men meddelandet riskerar att mottas negativt.
I ett meddelande hör den neurotypiska mottagaren ofta först det innehåll som hen kopplar till värderingar och sin ställning i gruppens hierarki. Inte förrän i nästa steg uppfattas faktainnehållet. Och om mottagaren enbart hör hot mot sin identitet kommer denna inte att kunna ta till sig det faktiska, bokstavliga meddelandet alls. Här kan en konflikt uppstå, om neurotypikern läser in fördömande som inte finns.
Till exempel kan de tro autister om att försöka vinna över andra på sin sida när vi i själva verket bara hävdar vårt självständiga ställningstagande. Men neurotypiska personer är ofta inställda på konkurrens och tävling i det sociala samspelet.
Det här kan vara knepigt att komma till rätta med. Själv brukar jag ibland ursäkta mig på förhand – ”Jag är autistisk så jag är ledsen om jag låter frank” – och sedan säga exakt vad jag vill och menar. Det är ingen idé att försöka linda in för jag vet ändå inte hur jag ska göra och neurotypiker är så oförutsägbara kring vad de tar illa upp över.
Men att ständigt behöva gå runt och be om ursäkt för sig själv är inte hållbart för självkänslan. Tyvärr är det en vana som många autister utvecklar för att inte riskera att stöta sig med någon. Det kan också leda till att man blir en aning paranoid. Eftersom erfarenheten har lärt en att man kommer att såra någon, är man överdrivet vaksam och tror att man gör det hela tiden.
Vanligtvis har autister minnen av att ha upprört andra utan att förstå varför. Man har fått sin beskärda del av utskällningar och surhet, man har kanske blivit retad, ratad, utnyttjad och lämnad. Då är det inte så konstigt att man bär på en rädsla för att det ska hända igen och därför blir försiktig.
Här skulle det underlätta om neurotypiker kunde lära sig att inte alltid tro det värsta.
Det finns ett ordspråk som lyder: ”Som man känner sig själv känner man också andra.” Det passar väl in på neurotypikers sätt att tolka andra som om de har dolda egoistiska motiv. Detta tar sig många uttryck. Till exempel kan de tycka att man inte ”får” publicera sorginlägg av typen ”Vila i frid” på sociala medier om kända personer som dött, eftersom det i deras ögon är ett sätt att framhäva sig själv och sätta sig själv i förbindelse med kändisen i syfte att verka speciell. Tala för dig själv, vill man svara dem.
Att motivet skulle kunna vara att man beundrar personen för att den har gjort musik eller skrivit böcker som betytt mycket i ens liv, verkar inte föresväva dem. Som man känner sig själv känner man också andra.
Neurotypiker kan vara misstänksamma mot andras beskrivningar av sig själva och anklaga dem för att fejka och skryta. ”De som säger att de tänker på romarriket ljuger. Den senaste trenden är bara ett nytt sätt att säga: ’Jag är väldigt intellektuell och djup’”, skrev tidningen Dagens Nyheter i en ledare nyligen.
Mobbare fungerar på ett liknande sätt. De tillskriver offret dåliga egenskaper och konstruerar regler som denna sägs ha brutit mot, så att det ska bli okej för mobbaren att fördöma. Eftersom felet är offrets eget.
Både barn och vuxna mobbar andra. Mobbare väljer sina offer och tillfällen, de är medvetna om vad de gör och räknar med att inte bli avslöjade.
Att vara tydlig är en utmaning för många neurotypiker. Normen är att uttrycka sig indirekt och vagt. De använder egentligen bara precision och exakthet i juridikens värld. I de flesta andra sammanhang tar de för givet att alla förstår deras kodspråk.
Henrik berättar om när han skulle hämta en tv i en replokal som han hyrde tillsammans med några andra. Kontraktet hade sagts upp och lokalen skulle tömmas. En av ägarna skrev till honom: ”Glöm inte att lämna nycklarna och blippen när du är här.”
– När jag hämtade tv:n reflekterade jag över att jag inte hade någon möjlighet att låsa lokalen efter mig. Men jag hade instruerats att lämna nycklarna så jag gjorde det.
Efter att jag hade gått därifrån skrev jag till ägaren att nycklarna och blippen var återlämnade och fanns i lokalen. Då blev han jätteupprörd över att jag inte hade låst dörren efter mig. Men han sa ju att jag skulle lämna nycklarna? Han menade att det fanns en reception i huset där jag skulle ha lämnat nycklarna, men det skrev han ingenting om. Ingen hade berättat för mig om någon reception.
Lokalägaren gav inte bara otydliga instruktioner, han svarade ilsket att Henrik borde ha använt ”sunt förnuft” och passade på att skuld- och skambelägga honom för att han själv nu fick ”åka in på sin lediga dag” och lösa problemet.
Situationen är ett exempel på hur neurotypiker kan ha svårt att ge tydliga instruktioner, eftersom de finner saker självklara. De har också svårt att förstå att autister kan göra precis som de blir tillsagda utan avsikt att ställa till det för någon annan.
Med neurotypiker finns en miljard fällor som man kan råka trampa i under samtal, både i text och i tal. Man kan behöva väga varje ord på guldvåg. Vissa situationer är en balansakt där det inte går att göra rätt. Man får bara acceptera det.
Särskilt känsliga lägen kan uppstå om du till exempel frågar någon om den vill ha barn. Då antas man vilja pressa in dem i kärnfamiljsnormen eller så riskerar man klampa in i en sorg över fruktlösa försök att bli gravid.
Det kan också vara känsligt att fråga någon hur den uttalar sitt namn, varifrån den kommer eller vad den har för framtidsplaner. Med detta menar jag inte att man ska avstå från att fråga, jag tycker tvärtom att många neurotypiker behöver öva sig i att inte tolka öppna frågor som angrepp.
AUTISTISKA RÖSTER
Liv: – När jag var sex, sju år hade jag verkligt svårt att navigera kring att lärarna var tydliga med att man inte skulle vara elak och använda våld. Men samtidigt ursäktade de vissa elever (framför allt killarna) när de mobbade eller var våldsamma. Lärarna sa alltid: ”Om någon är elak så berätta det för en vuxen.” Men när jag gjorde det var det inte sällan som den vuxna sa: ”Bry dig inte om dem så slutar de.” Men de sa inget till de som mobbade.
Eva: – Jag framkallade ett gapskratt bland mina lärarkollegor hösten 2017 när en lärare uppspelt berättade att ”Rolling Stones kommer hit i oktober”. Jag tänkte ”Vad i all sin dar – ska de komma hit till skolan?” och uttryckte min förvåning.

Sara: – Jag var hos en läkare som ställde en massa frågor om mina levnadsvanor. Sedan frågade han: ”Hur mycket dricker du?” Jag svarade: ”Två liter om dagen.” Doktorn och hans assistent såg fundersamma ut. Sedan sa han: ”Vad dricker du?” Då svarade jag: ”Jag dricker citronvatten och sojadryck.”
Ingalill: – Ett exempel på när jag uttryckte mig för neurotypiskt för min aspiga unge var när jag sa: ”Om man har psoriasis kan man få åka till solen och bli bättre.” Hen svarade: ”Åh wow, åker man rymdfärja då, eller?”
Fabian var sex år gammal när han fick sin autismdiagnos. Han blev mobbad i skolan, framför allt i högstadiet.
– Det var inte slag och sådant. Det var mer att de kunde säga saker. Det fanns en tjej som jag tyckte var intressant. Hon föreslog att vi skulle ses. Men innan jag skulle gå ringde någon och sa att hon ställde in. Det visade sig att hon hade en pojkvän. Jag tror att hon lurade mig lite.
En gång slängde några åttor smällare mot mig. Jag blev rädd och berättade för mina föräldrar. En annan gång såg jag konstiga inlägg om mig på min Facebook. Där kan man väl säga att min naiva sida ... Jag trodde att de skojade men när jag visade mina föräldrar inläggen sa de: ”Du ska byta skola.” Mamma skrev på min Facebooksida: ”Varför håller ni på så med världens snällaste kille?” Nästa dag berättade hon för min mentor att jag inte skulle komma tillbaka.
Klara: – Får känslan av att NT-personers specialintresse är andras liv. Jag förstår inte hur de kan vara så galet intresserade av andras barn, barnbarn, partners, förhållanden och annat. På fredagen kan de till exempel spendera hela dagen med att fråga alla andra vad de ska göra i helgen med en miljon följdfrågor. Eller sådana som lär sig namnen på allas syskon och barnbarn och vill prata om deras konfirmationer, studenter, bröllop, skilsmässor eller småbarns öroninflammationer.
Anna: – Jag är också genuint ointresserad av andras liv. Som när man hälsar på hemma hos folk och de vill visa mig sitt hus. Tydligen är det något man gör. Då går jag runt och tittar av ren artighet och säger ”ahh” och ”ooh” och ”så fint” när det känns lagom. Men egentligen är det inget jag behöver se.
Jag är intresserad av mina vänner, men inte av vad de gillar för inredning eller vem de har ett förhållande med. Jag är intresserad av deras tankar, åsikter, intressen och världsåskådning, inte bara ytligheter.
Malin: – När jag och min kille var ute och åkte båt sa han alltid ”Nu närmar vi oss kajen” till mig. Jag tyckte att det var märkligt att han sa det varje gång. Och det följdes alltid av att han halvskrek: ”Men ta emot oss då!” Och jag tänkte: ”Måste han alltid låta så arg när han ber mig ta emot oss?” Det här var innan vi misstänkte att jag hade nån diagnos.
När han sa ”Nu närmar vi oss kajen” menade han egentligen ”Nu kan du göra dig beredd på att ta emot oss”.
Lina: – Jag hade en särbo. Han körde bil sex timmar från sin bostadsort till mig varannan helg. Jag frågade vid varje tillfälle om han ville att jag gjorde mat så att det fanns när han kom. Varje gång sa han att det inte behövdes. Varje gång ringde han också två mil innan han var framme för att meddela att han stod vid en viss parkering och vilade lite för att han var trött. Jag fattade aldrig varför han ringde för att säga det och han fattade aldrig varför jag aldrig hade middagen klar när han kom.

Hedvig: – I somras hälsade jag på min mormor. Det var en ganska kylig sommardag, skönt tyckte jag som lätt blir för varm. Dörren till altanen stod öppen och jag var därute och fixade med något. Växter, vill jag minnas. Mormor kom till dörröppningen och frågade om jag inte frös? ”Nej”, svarade jag glatt, det är alldeles lagom svalt. ”Är det säkert?” – ”Jadå.”
Några minuter senare kom frågan igen, jag försäkrade att jag inte frös och mormor gick in igen. Men jag märkte att hon lät lite besviken. Så jag reste mig och gick in i köket och frågade: ”Är det möjligtvis så att du fryser, och skulle vilja stänga dörren?” Så var det förstås.
SMÅPRAT
En av dom saker som Ford Prefect alltid haft svårast att fatta när det gällde människor, var att dom alltid skulle säga och upprepa sånt som var fullkomligt uppenbart, som till exempel ”Det är vackert väder” eller ”Vad lång du är’” eller ”Lilla vän, har du fallit ner i en tio meter djup brunn?’”
Douglas Adams, ”Liftarens guide till galaxen”
Neurotypiker pratar gärna även om de inte har något särskilt att säga och det spelar ingen större roll för dem vad de pratar om. För dem är kontakten med andra och samvaron oftast viktigare än samtalsämnet.
Ett välvilligt sätt att se på småprat som fenomen är att det är neurotypikerns korta försök till infodumpning som inleds men sedan tar stopp. Din NT-samtalspartner kanske exempelvis vill prata om vädret, men slutar innan hen har kommit in på något verkligt intressant. En strategi skulle kunna vara att ta hen på orden och inleda ett djupgående samtal om meteorologiska fenomen. Men detta kommer antagligen inte att uppskattas eftersom regeln för småprat är att det inte ska betyda något.
Som autist är det bra att lära sig några fraser småprat, för det kommer att bli användbart. Det är svårare att få bra kontakt med neurotypiker om man inte har fluffat runt med småpratet innan.

För en autistisk person är småprat svårt. Man vill, men kan inte. Oförmågan har inget med dryghet att göra, men eftersom neurotypiker kan tro det är det lika bra att memorera och använda några repliker.
Småprat kan verka meningslöst, eftersom det sällan innehåller något intressant. Autisten går hellre rakt på sak och pratar om sådant som betyder något eller lär känna den andra personen på djupet.
Om man ska förstå småprat behöver man minnas att neurotypiker kommunicerar med fler syften än att bara utbyta information. För dem har det tomma snicksnackandet ett syfte.
Det handlar om att sondera. Kolla läget, och testa. De använder småpratet för att bilda sig en uppfattning om den de pratar med. Ämnet som diskuteras är oviktigt, oftast blir det vad som står närmast tillhands, som vädret eller kaffebryggaren på jobbet. Småpratets syfte är att ringa in vem den andra är. Det är i själva verket ett ganska intrikat spel.

Det svåra för autisten blir att detta spel innehåller alltför många lager av förställning. Man ska prata och hålla samtalet igång, utan att yttra något som kan uppfattas som det minsta kontroversiellt eller förpliktande. Det ska vara trevligt och oäkta samtidigt som du blir granskad och bedömd. Det gäller att ha koll på mimiken, kroppsspråket och prata utan att säga något. Det är med andra ord fullständigt dränerande. Autisten slår knut på sig själv och tappar talförmågan.
Det märkliga med neurotypiker är att de är upptagna av andra människor, och på samma gång upptagna med att distansera sig från dem. De håller fasad och aktar sig för att komma nära. Samtidigt bryr de sig massor om vad andra tycker. Många av dem verkar inte se detta som motstridigt utan fullt normalt.

LITEN ORDLISTA
”Jaha, då så” eller ”Det var kul att se dig” kan betyda ”Jag vill avsluta vårt samtal”.
”Vi borde ses snart och ta en kaffe/lunch” kan lika gärna betyda att de inte kommer att höra av sig.
”Allt kommer att bli bra.” Detta säger neurotypiker för att trösta, trots att de omöjligt kan veta hur framtiden ser ut.
”Berätta ALLT!” De menar inte allt. De menar: ”Gör en sammanfattning av vad som hände och koncentrera dig på det viktigaste, roligaste och mest överraskande.”
”Hur är det?” Utifrån vilket perspektiv, och jämfört med när? tänker autisten och vill ge ett ärligt, uttömmande svar. Det behövs inte. Svara bara: ”Bra, själv?” Den här frasen är mer ett läte än en äkta fråga.
AUTISTISKA RÖSTER
Casimir: – Jag är inte så bra på småprat, eller konversation med andra människor, som inte är direkt nödvändig i stunden. Min neurotypiska bror åker frivilligt till kollo.
Henrik: – Alla vill ha en personlig, emotionell koppling till någon. En relation. Det motsägelsefulla med neurotypiker är att de jobbar så hårt för att hålla sig borta från relationen. De vill inte prata om djupa saker. De vill nå en person men kämpar samtidigt för att inte göra det. Jag vill ha en intressant konversation om något personligt och djupt, någonting som är givande och berikande.
Elli: – Jag förstår mig inte på människor som pratar utan att ha något att säga. Tänker de utan att ha några tankar också?
Anna: – När det är dags för småprat eller skvaller bland folk som inte känner mig väl låtsas jag. På något märkligt sätt verkar jag framkalla någonting hos de flesta människor, ett slags förtroende. Fråga mig inte hur, det vet jag inte. Så de brukar börja diskutera djupare tankar, känslor och åsikter med mig ganska snabbt. Och då kan jag sluta låtsas.
Elli: – Det är obegripligt hur det kan vara intressant att sitta och gagga om vad man har gjort under dagen, vad andra sa, vad man åt till lunch idag eller igår, tomt pladder om vad man ska göra i helgen och vad man gjorde förra helgen. Hur detta kan vara ett ”socialt kitt” övergår mitt förstånd.
Emma: – Jag hör så många som klagar över vardagsbilder, matbilder och tråkiga inlägg på sociala medier. Sedan går man ut i den riktiga världen och vad är det då folk pratar om? Jo, precis samma saker.
Tobias: – Jag ser väl själv vad det är för väder.
ATT LJUGA
Nu kommer vi till något av det svåraste med neurotypiker. De tycker att det är normalt att ljuga. Inte bara far de själva med osanningar, de förväntar sig också att andra ljuger för dem.
De säger ofta att det är fel att ljuga, men det menar de inte. En viss sorts lögner accepteras eftersom de anses nödvändiga. Dessa kallas för vita lögner.
Vita lögner används för att inte såra eller för att undvika att berätta något som man tror att den andra inte kan hantera.
Neurotypiker kan föreställa sig att det är snällt och hänsynsfullt att ljuga. De tänker sig att osanningar som används för att skapa en positiv effekt, inte räknas som lögner.
Om de till exempel vill uppmuntra en nervös och orolig person kan de säga: ”Du kommer att klara det jättebra!” Det kan de förstås inte veta säkert. De tänker inte på att mottagaren kanske tror på det som sägs och tolkar det som ett löfte för att sedan bli besviken om repliken inte blir sann i verkligheten.
Ju mindre väl du känner personen som du interagerar med, desto mer accepterat är det att ljuga. Till exempel tycker många att det är helt okej att ljuga för en person som du träffar på en app-dejt men inte blir intresserad av. Då kan du med gott samvete hitta på en ursäkt för att bryta upp tidigt. Ditt husdjur är sjukt, du ska upp tidigt och resa bort dagen efter, du behöver möta upp en kompis och lämna över hans nycklar – vadsomhelst går bra. Inte många skulle tycka att du har gjort fel.
Att vara oartig eller klumpig betraktas som värre än att ljuga, så neurotypiker ljuger hellre än riskerar att såra.
De tror ofta att sanningen gör ont. Om de irriterar sig på en autist kan de låta bli att säga det för att de tror att denna kommer att bli ledsen. De förstår inte att autisten gärna vill höra sanningen och ofta inte har några problem att hantera den.
Misstaget som vi autister gör är att vi tror att alla kommunicerar uppriktigt. För oss är sanning, äkthet och grundlighet viktigt, så vi utgår från att alla andra fungerar likadant. Vi delar med oss av information på samma sätt som vi skulle vilja få den – ärligt och utförligt.
Det går oftast inte hem hos neurotypiker.
Om du vill göra neurotypiker glada ska du helst inte svara ärligt på frågor som rör deras privatliv, klädsel, vikt eller familj. Frågorna är i allmänhet inte menade som undringar utan som vädjanden om beröm.
Att vara taktfull skiljer sig lite från att ljuga. Takt betyder att man vet när det är okej att säga vad man tänker och i vilka situationer det är bäst att hålla tyst. Det kan också betyda att man försöker leverera det ärliga svaret inlindat.
Om vi tar frågan: ”Tyckte du om min mat?” finns flera tänkbara svar:
”Nej, det gjorde jag inte”. Sanningen.
”Brysselkål brukar inte vara min favorit, men det var spännande ihop med omeletten”. Ett taktfullt sätt att flytta fokus.
”Ja, det var gott.” En vit lögn.
Neurotypiker kan dock missta oärlighet för takt. De kan vara så rädda för sanningen att de tror att ljuga är mer taktfullt än att säga som det är. Här tar de sig en rätt de egentligen inte har: att avgöra vad den som blir ljugen för behöver.
Att ljuga genom att använda smicker är ett accepterat sätt att ta sig fram socialt. Neurotypiker kan ge komplimanger i avsikt att stiga i hierarkin i den grupp de vill tillhöra. På samma sätt kan de tala illa om andra och sprida falska rykten för att sänka någon annans status.
Att råka ut för ryktesspridning kan vara förödande eftersom många neurotypiker dömer människor de inte känner efter vad andra säger om dem, istället för vad de själva vet om personen.
Forskaren Kang Lee säger i ett TED-föredrag att barn är naturliga lögnare och att ljugande är en normal del av utvecklingen. Det stämmer inte. Vissa barn ljuger mer än andra och autistiska barn ljuger mer sällan än neurotypiska. Det är lika ”normalt” att inte ljuga, men skillnaden är att sanningssägarna är färre än lögnarna.
Kang Lee har studerat barn över hela världen. Så varför ljuger då majoriteten av barnen, men inte alla? frågar han sig. ”Bra ljugande kräver bra ingredienser, precis som vid matlagning”, säger han. En sådan ingrediens är theory of mind, förklarar han, alltså ”förmågan att förstå att olika människor har olika kunskap om en situation”.
De barn som ljuger tidigast och mest sofistikerat är de som har mest avancerad förmåga att läsa andras tankar. Det här är förmågor som vi behöver för att kunna fungera väl i samhället, säger Kang Lee. ”Så var inte orolig om din tvååring ljuger, utan fira!” uppmanar han. ”Det betyder att barnet nått ett normalt steg i sin utveckling.”
Hans slutsats är att de barn som ljuger mest har hunnit längst i sin utveckling. De 10–20 procent barn som sällan eller aldrig ljuger, pratar han inte om i sitt föredrag.
Att inte med ett ord nämna det omoraliska i att ljuga och luras är förstås galet. Kang Lees TED-föredrag är som en satir över vår tids kultur av ”den bäst anpassades överlevnad”, där allt handlar om egennytta och fasad.
Oftast menar neurotypiker inget illa när de vilseleder eller använder vita lögner. De kan också vilja skydda dig från sanningar. Detta gör de av välvilja. För dem kan sanningen göra ont eftersom den hotar deras trossystem, och de kan därför vilja undvika den. Men autister föredrar ofta sanningen.
Detta betyder inte att autister inte kan ljuga. Det kan vi. Vi är bara inte så bra på det.
Neurotypiker ljuger för att
undvika att hamna i konflikt eller att såra någon
skaffa sig makt
förminska problem och misstag
överdriva sin egen betydelse.

För neurotypiker är rangordningen i en grupp viktig. Vem är ledaren och vem har lägst status? Sådant vill de gärna snabbt etablera. Somliga människor blir upphöjda och populära i sammanhang som familjen, klassrummet, kompisgänget, arbetsplatsen eller till och med hela världen.
Vem som ska bli gruppens ledare har neurotypiker svårt att avgöra självständigt, de härmar istället vad de uppfattar som andras uppfattning och lyssnar på dem som de upplever står över dem i rang. Saker som kan påverka statusen i en grupp är pengar, utseende och fysisk styrka.
Har du märkt att neurotypiker kan hylla eller kritisera en idé beroende på vem som kommer med den? Samma idé får olika reaktioner beroende på vem som pratar. Det beror på att neurotypiker inte bara bedömer själva idén i sig. De väger också in vilken status som personen med idén har. För dem är detta lika viktigt som innehållet och därför kan det hända att bra idéer från lågstatuspersoner ignoreras, medan dåliga idéer från gruppledare lyfts upp och får beröm.
Autister är dåliga på att förställa sig. Vi har svårt att dölja någonting och är ofta transparenta. Vi skäms sällan för att vara öppna med våra brister, sysslar inte lika mycket med prestige och kan dela med oss av för mycket personlig information till människor vi inte känner. Det är inte enbart av godo.
Eftersom vi bemöter neurotypiker som om de fungerade på samma sätt som vi uppstår krockar. Vi kanske träffar någon som inte alls är redo att anförtro oss sina innersta rädslor och plötsligt har vi råkat trampa på den personens integritet.
Ibland kan vi ha svårt att urskilja var gränsen mellan oss själva och andra går. Andras känslor kan kännas som våra egna, och våra idéer som allas. Det kan leda till att vi lägger för mycket kraft på att hjälpa människor som inte kommer att återgälda oss och att vi ger bort våra bra idéer till personer som inte är sena att göra dem till sina och ta åt sig äran. Vi är helt enkelt naiva och godtrogna och löper risk att bli utnyttjade av människor som inte vill oss väl.
Själv har jag ofta känt att jag nästan inte tycker att någonting är pinsamt, att jag kan dela med mig av vilken dålig sida som helst utan att bry mig om folk dömer mig. Jag har en kärna längst inuti mig dit ingen kan nå och där ingen kommer åt mig. Därför spelar det ingen roll vad andra tror och säger. Så har jag känt och tänkt. Men med tiden har jag blivit lite mer försiktig. Jag har märkt att min uppriktighet har kunnat drabba mig negativt.
Humor är en vanlig överlevnadsstrategi för autister. Att driva med sina tillkortakommanden kan bli en sorts försvarsmekanism. För att ta udden av sådant som man är rädd ska verka konstigt gör man skämt av det. Det gäller att hinna först, att driva med sig själv innan någon annan gör det. Det är ingen konst och ämnet är tacksamt eftersom det finns gott om material. Missförstånd som uppstår i kommunikation med neurotypiker är ofta kul. Bokstavliga tolkningar och udda associationer också.
Autister är ofta bra på att skapa humor, eftersom den bor i detaljerna. Och dem har vi koll på. Vi är också vana vid att uppfatta mönster i mänskligt beteende, och där finns mycket roligt att hämta.
Ofta behöver vi inte ens försöka skoja, det räcker att vara sig själv.
Men att vara klassens clown kan bli farligt. Svagheterna som du skrattande delar med dig av kan också användas emot dig. De kan bli hårdvaluta för den som vill tala illa om dig. Och att vara alltför obrydd kring sitt rykte kan uppfattas som suspekt av neurotypiker som är väldigt måna om sitt eget.
LITEN ORDLISTA
Mat eller dryck smakar ”annorlunda” – betyder inte enbart att smaken avviker, neurotypikern tycker inte att maten är god.
Hen är ”speciell” – är inte bara en beskrivning av en person utan kan betyda att man är misstänksam mot denna.
När du ger dem en present och de säger: ”Det hade du inte behövt”
– betyder inte att de inte vill ha gåvan, utan tvärtom att de är tacksamma över att bli ihågkomna och lite generade över uppmärksamheten.
”Kan inte du vara snäll att stänga fönstret?” Trots ordet ”inte” betyder meningen att du uppmanas att stänga fönstret. Frågan handlar inte om huruvida du som person är snäll eller inte.
AUTISTISKA RÖSTER
Fabian: – Efter att man har ljugit känner man sig hemsk.
Teodor: – De är så dubbla i allt de pratar om. De kan säga att de gör saker men göra motsatsen. De kan påstå att de gillar eller ogillar någon, men visa det motsatta. De kan ge råd och säga hur allt ska vara, men inte följa dem själva.
Naomi: – De frågar saker som de egentligen inte vill ha svar på, utan endast ett visst svar.
Michaela: – I skolan i måndags frågade läraren om jag haft en bra helg. När jag svarade ”Nej. Jag råkade radera en karaktär i ett spel som jag lagt 30 timmar på och var jättearg.” Då blev hon jätteobekväm. Vi pratade inte mer den dagen.
Fabian: – Neurotypiker verkar ha lättare att vara vemsomhelst eller vadsomhelst.
Charlotte: – Min mamma är en autists värsta mardröm. Tydlig kommunikation är förbjudet eftersom det är oartigt. Allt ska vara inlindat. När jag bodde hos henne ville jag tvätta min egen tvätt. Varje gång jag bad henne att visa mig hur tvättmaskinen fungerar sa hon: ”Jag tvättar åt dig.” Jag fick alltså aldrig tvätta. När jag ibland frågade henne när tvätten var klar suckade hon högt eftersom jag ”pressade henne”. Jag ville verkligen bara ha information om när tvätten var färdig så att jag kunde planera mina klädval. Helst ville jag tvätta själv men jag visste inte vad jag skulle säga eller göra som skulle resultera i att hon visade mig hur tvättmaskinen fungerade.
Michaela: – Det skulle hängas upp en skylt över dörren. Hon som satte upp skylten frågade mig: ”Är den rak?” Jag tittade på den och svarade bara ”nej” och gick därifrån. Jag hörde hur de skrattade ute i hallen och fick senare veta att hon hade velat att jag skulle rätta till skylten. Hade hon sagt det skulle jag såklart ha gjort det.
Linnéa: – Om en närstående ställer en fråga som jag misstänker att hen inte vill ha ett ärligt svar på säger jag ofta: ”Vill du ha ett ärligt svar på din fråga? Om inte, fråga mig inte. Jag svarar ärligt eller inte alls.” Med mer ytligt bekanta eller människor jag inte känner så väl chansar jag bara på vad de vill ha för svar för att inte såra. Jag tycker inte om att ljuga, inte ens artighetsljuga.
– Det är jobbigt när jag ställer en fråga till dem, för jag förväntar mig ett ärligt svar men ofta får man ett artighetssvar. Jag förtydligar alltid: ”Snälla, svara ärligt, jag frågar just för att jag vill ha ett ärligt svar.”
Holly: – Jag och min kompis fullkomligt älskade samma band och gick på deras konserter tillsammans varje gång de spelade. Det var liksom vår grej. Vi hade inte setts på länge, hon hade blivit sambo, flyttat till ny stad och fått nya intressen, och ersatt sitt gamla liv med ett nytt. Jag blev därför jätteglad när jag såg att bandet skulle komma till Sverige igen, för det skulle ju bli en chans för oss att träffas! Så jag skrev och frågade om hon ville gå med mig.

Gud vad kul, svarade hon, men trodde hon skulle vara upptagen då och tyckte det var en himla otur.
Jaha, sa jag, men konserten är ju om mer än ett halvår? Går det inte att boka om vad du nu ska göra? Jo, men så har jag ju jobbet också och det kommer bli svårt att ta ledigt, svarade hon. Och jag skrev att visst fasen måste hon få möjlighet till att ha semester? Jag blev väldigt upprörd å hennes vägnar, för vilken chef skulle neka att man ber om en enstaka semesterdag mer än ett halvår i förväg, om man jobbar på kontor? Jag blev väldigt orolig för hennes arbetsmiljö för det lät ju inte alls bra, men hon svarade inte så mycket på det.
Sedan var det ju det här med pengar, sa hon, hon hade inte råd att köpa biljett. Jag vet att de bor i hus och båda har välbetalda jobb och fin bil, och biljetterna kostade några hundralappar, men jag vet ju inget om deras privatekonomi och ville inte anta något. Jag ville inte fråga heller, för det kan ju vara väldigt känsligt.
Jag skrev och erbjöd mig att köpa biljetten åt henne, så behövde hon inte oroa sig för den biten. Det var mycket pengar för mig eftersom jag var heltidssjukskriven och fattig, men det sa jag naturligtvis inte till henne, för jag tyckte det var värt det för att ses igen.

Då blev hon arg. DET FÖRSTÅR DU VÄL ATT JAG INTE VILL GÅ PÅ DEN JÄVLA KONSERTEN, skrev hon med caps lock. Och att det var elakt av mig att fortsätta pressa henne.
Jag förstod ingenting, och frågade varför hon inte bara kunde ha sagt det från början? Hon svarade att hon inte hade velat såra mina känslor genom att säga det rätt ut. Hon sa att det är så man gör, att jag skulle sluta spela dum. Man ljuger för att folk inte ska bli ledsna. Hon var också väldigt arg på mig, för hon sa att hon inte tyckte om att ljuga men jag hade tvingat henne till att göra det genom att vara så oförstående. På något sätt slutade det med att det var mitt fel att hon ljög.
UNDERKÄNSLIG FÖR SINNESINTRYCK
”Du är så känslig!” Som autistisk har du säkert fått höra den kommentaren av en neurotypiker någon gång. Neurotypiker kan själva vara mycket känsliga, men på sitt eget sätt.
De är inte överkänsliga mot sinnesintryck. Det gör att de kan bära obekväma kläder i material som river mot huden. De störs inte av kylskåpets brummande läte, trafikens buller eller medpassageraren på tåget som pratar högt i sin telefon. Om de uppfattar ljudet kan de stänga det ute. De kan uthärda starkt ljus utan att behöva solglasögon, de känner inte störande dofter och är obrydda kring temperaturskiftningar.
De stiger inte upp mitt i natten och byter lakan för att lakanet som de hade bäddat med är nopprigt och känns obekvämt mot huden. De är inte medvetna om alla rörelser som de gör och känslorna i dessa. När de trycker in en kod, greppar ett handtag, trycker ner det, tar i för att öppna dörren, känner vinddraget när den öppnas, tar tag i dörren och håller i den så att den inte stängs för hårt bakom, då registrerar de inte ytorna som handen känner och musklerna i handen och armarna. De bara öppnar och släpper dörren, automatiskt, utan att tänka på vad de gör.
De kan gå förbi en blomma som luktar gott utan att stanna och begrava näsan i den. Om de får en oönskad kram, klapp på axeln eller ryggdunk fastnar den inte på deras kropp och stannar kvar i timmar, utan de kan skaka den av sig och glömma alltihop sekunden senare.
Detta kan verka sorgligt. Neurotypiker går miste om barnets blick på världen, och om starka, omedelbara upplevelser. De läser böcker om mindfulness och övar på att befinna sig i nuet. Att vara närvarande i stunden är ett tillstånd som de ofta säger sig längta efter.
Men det finns också fördelar med deras användning av symboler och kategorier. Den gör att de fungerar bra i grupper, vilket hjälper dem att forma starka kulturer.
Under ett samtal kan neurotypiker simultant höra vad som sägs och bearbeta ordens mening. Samtidigt som de känner avsändarens avsikt och andra nyanser kan de läsa av dennas ansiktsuttryck och lägga märke till andra saker som sker i rummet.
Hur kan de göra så mycket samtidigt? Det är smått otroligt. Det beror på att de filtrerar intrycken. De tar inte in deras fulla kraft utan bara ett minimum av symboler. De kan balansera sin uppmärksamhet. Därför blir de inte lika distraherade av sådant som höga bakgrundsljud eller flera parallella samtal i ett rum.
Många neurotypiker associerar ljus och mörker med känslotillstånd. Ljus förmedlar lycka och mörker sorg. Därför vill neurotypiker gärna tända lampan om de hittar dig i ett mörkt rum. De gör detta av omtanke eftersom de är oroliga för att mörkret gör dig ledsen.
De kan också ha svårigheter med mörkerseende och kan inte leva sig in i att du trivs i dunklet. De behöver inte återhämta sig från överväldigande sinnesintryck som vi. Så de befinner sig bara i mörka rum när de är sjuka eller ska sova. Plötsligt starkt ljus framkallar inte smärta i dem eftersom de inte är sensoriskt överkänsliga så de kommer antagligen att tycka att din reaktion är överdriven.
Om du inte kan få neurotypikern i din närhet att sluta tända lampan kan det vara ett tips att skruva ur den eller dra ur kontakten.
Saker som neurotypiker är överkänsliga mot:
Du möter inte deras blick.
Du vill vara ifred.
Du deltar inte i samtalet.
Du använder fel tonfall när du pratar.
Du vill inte att de rör vid dig.
Du vill inte äta viss mat.
Du bär öronproppar eller hörselkåpor bland folk.
Du stimmar offentligt.
Du följer inte samma traditioner som de.
Du ifrågasätter deras auktoritet.
Du rättar dem när de säger eller stavar fel.
Du talar sanning när man inte ska.
Du berättar för många fakta som de inte har bett om.
Du ber dem att vara tysta eftersom deras prat stör och överväldigar dig.
Många neurotypiker kan vara känsliga mot om du berättar för mycket för dem om ditt specialintresse. Och visst kan det vara oartigt att inte fråga den man pratar med något om dennas liv, men idag finns också en överkänslighet mot det som har döpts till mansplaining. Ordet kom till som en feministisk protest mot besserwissrar till gubbar som tror att de vet allt bäst, men har fått en utökad betydelse oberoende av kön.
Neurotypiker kan också ha nolltolerans mot social klumpighet, vilket beror på att de tror att andra har en baktanke eller dolda illasinnade motiv. Somliga av dem är oerhört lättkränkta. När jag en gång sa till min neurotypiske pojkvän att hans egenheter (enligt mig, hypokondri) gjorde honom till en jobbig person var han sur i dagar. Det hjälpte inte att jag försökte lägga fram det som ett värderingsfritt konstaterande som inte betydde att jag älskade honom mindre. Det hjälpte inte heller att jag förklarade att jag ju också är en jättejobbig person. Man fick inte säga så, tyckte han.
I somliga neurotypikers ögon är det otrevligt att alls dela med sig av fakta om ens samtalspartner inte uttryckligen har bett om det. Goda råd kan uppfattas som att man ”skammar”. Att vara klumpig är återigen en icke gångbar ursäkt eftersom neurotypiker tror att alla människor agerar beräknande.
Eftersom den goda stämningen i gruppen är viktigare för dem än det faktiska innehållet i ett samtal kommer de att bli uttråkade om de inte får delta. Det spelar ingen roll för dem att de inte kan något om ämnet, de kan ändå inte nöja sig med att lyssna utan måste själva få prata också.
Om du sitter för tyst i ett samtal kan neurotypiker uppfatta det som att du ”inte bidrar”. Medan du antagligen tänker att du ju lyssnar, och kommer att prata när du tycker att du har något att bidra med.
AUTISTISKA RÖSTER
Carolina: – När min syster fyllde år tänkte jag att hon nog skulle bli glad om jag tecknade ett porträtt av henne eftersom jag är konstnär och hon brukar berömma min konst. Det blev ett väldigt likt porträtt och jag var mycket nöjd. Dagen efter ringde min mamma och frågade hur jag kunde vara så elak mot min syster och förödmjuka henne så inför alla. Nu var hon helt förstörd och trodde att jag inte tyckte om henne.
Jag förstod ingenting.
Jag berättade för en vän som också målar vad som hänt och undrade om det verkligen var ett så dåligt porträtt. Han sa att problemet var att det var för likt. Jag hade tecknat henne som hon ser ut med alla linjer och rynkor. Jag tyckte det var självklart eftersom hon är över 50 år och ser ut så. Men tydligen vill inte människor bli avbildade som de verkligen ser ut. Min vän sa att jag borde ha gjort henne 20 år yngre och lite smalare men det tyckte jag lät helt idiotiskt.
Sara: – När min NT-partner till exempel har stukat foten och inte kan gå vill han inte ha tips om hur han ska bli bättre eller undvika att stuka foten. Han vill att jag ska säga att det är synd om honom bara. Det har jag lärt mig att han blir bättre av.
Casimir: – Jag märker ju att jag är annorlunda, men det har aldrig varit ett problem för mig.
REGLER ÄR REGLER
Det som är viktigt att förstå om neurotypiker är att de kan låtsas som att det finns strikta regler att följa för socialt samspel. De pratar ibland om ”oskrivna regler” som alla förväntas känna till.
Men i verkligheten ändras reglerna ständigt och enligt ett komplicerat system som inte är konsekvent. En autistisk person kan kämpa hela livet för att lära sig reglerna, men eftersom de hela tiden ändras är man alltid på efterkälken.
Något av det svåraste med att bli vuxen är att först lära sig vilka regler som gäller, för att sedan begripa när det är okej att bryta mot dem. Här är neurotypiker ofta inkonsekventa och opålitliga. Regler och överenskommelser som de finner obetydliga bryter de mot hursomhelst. Det sker godtyckligt och är svårt att förutse. Och det händer så ofta att man knappt kan säga att det finns några regler.
Vuxna kan exempelvis lära barn att de ska säga tack, inte får ljuga och inte behöver krama främlingar. Senare i livet får barnen lära sig att göra undantag från dessa regler, beroende på sammanhang. Till exempel att det uppfattas som enerverande om man säger tack för många gånger, att deras kompisar kommer att bli arga om de talar för mycket sanning och att de förväntas krama läraren i skolan som de knappt känner.
Om man ber neurotypiker att förklara en social regel får man ofta svar som:
”Samtal har inte alltid ett syfte.”
”Det handlar bara om att vara artig och trevlig.”
”Det beror på situationen.”
”Du får lära dig att plocka upp signalerna.”
Så det finns egentligen inga fasta regler.
Förr i tiden var dock reglerna fler. Då var det enklare, eftersom människor var mer överens om gemensamma sätt att uttrycka sig på. Man skulle nia äldre, överordnade och personer man inte kände, och man kunde lära sig vett och etikett och artighetsfraser som alla använde. Idag är artighetsfraserna nästan borta, eftersom vi i Sverige bestämde oss för att sådana var ojämlika och gammaldags. Vad som idag uppfattas som ett trevligt bemötande är mycket mer vagt och diffust, och därför svårare att plugga in.
Eftersom neurotypiker inte tycker att regler är viktiga kan de bli arga om du påpekar att de brutit mot någon. Om du skvallrar på dem för att ha brutit mot en regel utan att någon kom till skada kan de bli väldigt upprörda och tycka att du är illojal och en svikare.
AUTISTISKA RÖSTER
Simon: – De ställer upp beteenderegler som inte följs. Som att man ska hålla tiden. Men de flesta struntar i det sedan.
Hanna: – De är så otydliga med vad som har bestämts, blir galen på det.
Erika: – Om man pratar om att göra något vid ett senare tillfälle, varför är det så svårt för många att tydligt uttrycka ”Nu ska vi göra aktivitet X vid tid Y på plats Z? Istället för att enbart uttrycka entusiasm utan att faktiskt planera? Sedan blir jag det obekväma kontrollfreaket som envisas med att göra tydliga planer.
Karin: – De har svårt för tydliga instruktioner. Om jag ber dem förtydliga eller konkretisera förstår de inte hur de ska göra utan upprepar det de redan har sagt. Om jag ger dem tydliga instruktioner följer de dem inte exakt utan bara på ett ungefär. Även om de vet att det är viktigt för mig att de gör exakt rätt.
BÖRJA OCH SLUTA
Har du någon gång blivit kallad bortskämd eller otacksam för att du inte kommer till middagsbordet när de andra sitter och väntar? Din förälder har kanske ansträngt sig och lagat din favoriträtt men du kan inte slita dig från spelet eller boken du försjunkit i.
Vi autister är ofta lite mer inlåsta i våra hjärnor och fast i våra tankar och intressen än andra. Det beror på att vi kan hyperfokusera och gå in i så djup koncentration att den tar tid att bryta.
För andra människor kan det se ut som att vi är självcentrerade. Det är vi inte. Att vara självcentrerad betyder att man tror att man är viktigare än andra. Det tror vi inte. Men det tar längre tid för oss att skifta fokus.
Medan en autistisk person behöver tänka sig fram i tillvaron kan en neurotypiker göra många saker automatiskt, utan att behöva fundera. Det gör dem flexibla och öppna för förändring. De kan ledigt göra flera saker samtidigt och snabbt växla mellan olika sysslor. De ändrar planer utan att påverkas. Många kan leva sina liv under hög stress men lider inte av det.
Men det finns ett undantag och det är när krisen kommer. Om något händer som ställer neurotypikerns hela tillvaro på ända, till exempel oväntade dödsfall, sjukdomar, eller ett förlorat arbete, då hopar sig problemen.
I sådana lägen kan neurotypiker bryta samman eller bli handlingsförlamade, eftersom de inte har förväntat sig det som sker. Plötsligt står de utan en färdig kategori att placera händelsen i.
För autisten kan neurotypiker därför upplevas som väldigt känsliga för motgångar. Autister är vana vid att sakna färdiga kategorier och leva med att varje situation är unik.
Den som alltid kämpar med sådant som andra uppfattar som det allra enklaste, vänjer sig vid att befinna sig i en sorts permanent krisläge. Därför är många autistiska personer bra på att behålla lugnet och tänka klart i stora kriser, och kan ofta handla snabbt och rationellt och vara ett stöd för neurotypiker.
KRAVEN PÅ FÖRÄNDRING
Neurotypiker tycker ofta om förändring, så länge förändringen inte hotar deras ställning i gruppen. Att saker ändras ser de som tecken på framgång och förbättring. Det är som om variation vore ett självändamål.
Även om de till exempel har hittat sin favoriträtt kan de vilja laga eller beställa en annan, ny maträtt för att ”testa något nytt”. Nyheten är viktigare än vad de faktiskt tycker mest om.
De gillar också att vara tätt ihop med andra. Eftersom de inte är sensoriskt överkänsliga tycker de om sorl och trängsel. Om du ska rekommendera en restaurang till en neurotypiker kan du gärna välja ett stimmigt ställe med mycket folk. De störs inte nödvändigtvis av den höga ljudnivån, tvärtom känner de sig trygga eftersom de får bekräftat att restaurangen är populär bland många andra i gruppen. Inne i sorlet riskerar de heller inte att utsättas för tystnad, som de ofta kan uppleva som obekväm.
De är ofta rädda för att uppfattas som socialt avvikande och kan avstå från att göra saker som de egentligen vill, av oro för vad andra ska tycka. I samhället idag är idealet att sätta sig själv främst och prioritera egna, självständiga val, men detta är något som neurotypiker oftare säger att de gör än verkligen gör. De kan också säga att de strävar efter att ha vanor men i verkligheten blir de ofta uttråkade av egna fasta rutiner.
De gillar överraskningar. De tycker att det är spännande att inte veta vad som kommer att hända, det är som om de får en kick av ovissheten. Om du vill göra en neurotypiker glad kan det vara en god idé att ta med denna till en plats den tidigare inte har besökt. En person som vill förbereda sig innan de kommer till ett nytt ställe kan framstå som fyrkantig i deras ögon. Många av dem föredrar oförutsägbarhet.
En del blir till och med så uttråkade av bristen på spänning i vardagen att de vill ”utmana sig själva” genom olika fysiska strapatser som att bestiga berg eller cykla långt. För den vars dagliga utmaning ligger i att sätta ena foten framför den andra kan det verka absurt att andra vill konstruera svårigheter åt sig själva.
Autister har ofta en rik inre värld och kan underhålla sig själva. Vi hittar enkelt saker att fundera på och behöver inte lika mycket yttre stimulans. Det kan se ut som att vi bara sitter och glor men på insidan är det full aktivitet. Vi blir sällan uttråkade av vårt eget sällskap.
Neurotypiker tränar inte lika hårt på att finnas till som vi. De behöver inte maskera sina svårigheter eftersom samhället är byggt för dem. Saker går automatiskt för dem och de behöver till exempel inte lära sig socialt samspel intellektuellt.
De kan förstås må urdåligt och ha en massa problem och diagnoser som ställer till det för dem i vardagen, men deras neurotypiskhet ger dem alltid vissa fördelar (som de sällan är medvetna om) jämfört med att vara autistisk.
De anstränger sig inte lika mycket för att förstå oss så som vi gör för att förstå dem. De anpassar sig inte efter oss. De behöver inte, eftersom de är i majoritet.
En autistisk ung person blir ofta drillad i uppförande. Det finns de som, i all välmening, vill lära autister hur de ”ska” bete sig. Det motsägelsefulla som kan inträffa är att de i sin strävan att visa hur man blir en perfekt människa ställer orimliga krav. Autisten ska uppfostras till en social smidighet och extremt finkalibrerad finkänslighet som sällan krävs av dem som inte anses behöva lära sig. Det kan tillkomma krav som få andra brukar leva upp till.
Till exempel hörde jag en gång en radiointervju med en autistisk kvinna som höll föreläsningar. Hon tog hjälp av en välmenande neurotypiker som skulle lära henne hur hon skulle tänka kring sin framtoning. Här uppstod en massa klädkoder som autisten väntades följa. Skor med öppen tå fick man inte föreläsa i, inte heller linne. Kraven på autisten var plötsligt väldigt höga, men hon accepterade allt som sades till henne om hur hon borde se ut.
Men många neurotypiker lever ju inte alls efter sådana måsten, de kan mycket väl stå och föreläsa i linne. De följer inte alltid klädkoder. (Vilket de i och för sig kanske borde.)
Min poäng är: Du måste inte vara perfekt. Du kämpar hårt varje dag, och det räcker så. Neurotypikerns idealbild av en fullkomligt klanderfri kompis, kollega eller partner lever de inte själva upp till. För det är just en idealbild utan förankring i verkligheten. Detta räcker: Säg tack, be om ursäkt om du har gjort fel, var mot andra som du själv vill bli behandlad och använd inte ditt funktionssätt som ursäkt för att bete dig illa. En förklaring till att du gör saker annorlunda, kan det däremot vara.
Om man lyssnar för mycket på neurotypiker som vill ändra på en kan det leda till att ens självkänsla tar skada och att man blir så anpasslig efter andras vilja att man utplånar sig själv. De menar ofta väl, men är lite arroganta i sin tro på att alla funkar som dem och att deras sätt att göra saker alltid är det bästa.
Men det finns också en viktig fördel med all den tid man som autistisk lägger ner på att lära sig socialt samspel. All övning gör att man lär känna sig själv. Man vet hur man fungerar, vad man behöver, vad som triggar och lugnar, vad man tycker om och vad man inte gillar. Det kan låta självklart, men långt ifrån alla neurotypiker känner sig själva särskilt väl. De förstår inte sina reaktioner, impulser, svagheter, styrkor och känslor. Vet man inte varifrån sådana kommer kan man varken kommunicera sina behov till andra eller göra förändringar för att må bättre.
De har inte behövt göra samma hårda arbete. Men det har du. Så du vet mycket om dig själv.
Att förstå sig själv är en stor vinst när man ska inleda relationer. Det betyder att man kan berätta för den andra hur man fungerar och vad man behöver. Bara där har man lagt grunden för en förståelse. Sedan gäller förstås det motsatta också, att man behöver vara lyhörd för vad den andra berättar om sig själv och kunna hitta kompromisser.
Det talas ibland om att det är en superkraft att vara autistisk, och så känns det kanske sällan när man lever med autismen varje dag. Men vet du vad som är en superkraft? Att veta att man är autistisk.
Det går inte att förändra sådant som man inte känner till, eller vill medge är sant. Men det som du vet kan du använda för att parera och undvika jobbiga situationer. Framför allt kan du hushålla med din energi.
Stanna upp, andas och känn efter. Krama din fidgetleksak, sätt på din favoritlåt i hörlurarna och spela den om och om igen, sök upp en lugn plats, prata inte, tänk. Vänta. Andas. Sedan agerar du.
MÅSTE VI FÖRSTÅ DEM?
– I en perfekt värld skulle jag inte behöva lära mig att formulera mig så att neurotypiker inte tar illa upp över något jag inte menar. Men nu lever vi inte i en perfekt värld, säger Kassandra, autistisk deltagare i realityserien ”Love on the Spectrum” på Netflix.
Hon har rätt. Världen är inte perfekt. Vi autister blir inte rättvist bedömda och förstådda, trots att det borde vara så. För att kunna leva i världen måste vi anpassa oss. Det beror på att neurotypikerna är så många fler än vi. Livet är lättare om man är neurotypisk. Att säga något annat vore att ljuga.
Men måste vi verkligen lägga energi på att förstå neurotypikernas sätt att tänka? Ja, och nej. Visst kan man, om man vill, se negativt på dem, som osjälvständiga kloner fulla av förutfattade meningar. Men vi kommer att möta dem i alla delar av livet och har mycket att vinna på att förstå dem.
Det betyder inte att du ska förneka ditt sanna jag och leva ditt liv maskerad. Att försöka trycka undan sin autism är ett fruktansvärt sätt att leva som dränerar dig på kraft och leder till ångest och depression. Det fungerar aldrig i längden. Autismen kommer alltid att hinna ikapp dig.
Poängen är inte att du ska anpassa dig till dem. Men för att få ut det mesta av livet behöver du förhålla dig till deras funktionssätt eftersom de flesta lärare, vänner, kollegor, arbetsgivare, grannar och andra bekantskaper som du ställs inför, kommer att vara neurotypiker. Smidigare kontakter med dem kan underlätta för dig att få det liv du vill ha.
Det innebär inte att du ska förändras, eller försöka bli någon du inte är, bara att du behöver vara beredd på vad som väntar.
TIPS: VARDAGSLIV
När du flyttar hemifrån, skaffa ett enkelt hem. Köp inte för många saker och husdjur, ta det lugnt med inredningsprojekt. Renovera inte. Några viktiga saker dock: Om du har svårt att duscha eftersom strålen gör ont mot huden och växlingen mellan värme och kyla är plågsam – se till att det finns ett badkar. Om det är svårt att borsta tänderna och eltandborsten låter för högt, köp en batteridriven. De är tystare. Stimleksaker och en lugn egen hörna är också bra investeringar. Tyngdtäcke och skor utan snören är toppen. Du kan också pröva att ha en klädstång där du en gång i veckan väljer ut och hänger upp kläder för sju dagar framåt.
Om du bor i en stad och har råd, köp städning och prenumerera på mat som levereras till dörren. Om du inte har råd, gör ett schema för städning där du inte gör allt på en gång utan delar upp uppgifterna på olika dagar. Måndag badrum, tisdag dammsuga etc. Gör även ett måltidsschema för veckans alla dagar inklusive en lista över ingredienser som behöver handlas. Följ schemat slaviskt, det avlastar hjärnan. Du kan också göra storkok och spara matlådor, då räcker det att laga mat en gång i veckan.
Gratis AI-tjänster som Goblin Tools kan hjälpa dig att bryta ner stora uppgifter som känns övermäktiga i flera mindre delar. Verktyget skapar också en att göra-lista för varje uppgift.
JOMO – Joy of Missing Out. Stanna hemma. Gå inte på samtidens myt om att man måste stressa runt mellan en massa olika aktiviteter för att vara en modern människa. Krymp livet, skala bort prylar och måsten och skydda allt som får dig att må bra. Våga välja bort större sammanhang. Du måste inte stå ut med allt. Gör bara sådant du tycker om och i din egen takt.
Visst är det viktigt att få i sig näring, men att ofta äta samma sak är inte hela världen. Känn inte skam om du äter ensidigt. Vår tid är hysteriskt fixerad vid hälsa, mat och kostråd. Det går utmärkt att överleva på mackor. ”Samefoods” är mysigt och skänker trygghet. Allt måste inte varieras i det oändliga. Fördelen med produkter som kex, chips och knäckebröd är förutsägbarheten, de är alltid likadana och smakar på samma sätt varje gång. Frukter och grönsaker kan däremot smaka helt olika beroende på årstid, mognad, temperatur m.m. Det är inte så konstigt om man helst vill undvika dem.
Var lite misstänksam mot tjänster som vill lära ut struktur i vardagen och hur man sköter ett hem. Kom ihåg att struktur och ordning är ett specialintresse för de som driver sådana företag och tjänster. Det gör dem till mästare på att skapa nya måsten som man inte ens visste fanns. Det tynger snarare än förenklar livet. Jag har sällan känt mig så överväldigad som när jag försökte titta på en så kallad ”visningslägenhet” som skulle vara ett utställningsexemplar till hjälp för personer med neuropsykiatriska diagnoser. Bara köket var överfullt av skyltar med förmaningar och måsten som jag aldrig hade tänkt på ens existerade. Jag vacklade ut och kände mig ännu mer misslyckad än innan, jag som inte rengör köksfläkten och saknar ett sorteringssystem för torrvaror.
AUTISTISKA RÖSTER
Lenka: – De har ständigt sina kalendrar fyllda med mängder av planerade aktiviteter, resor och sociala kontakter. Ingen dag ska vara utan aktivitet på fritiden. På jobbet pratas det ofta om alla upplevelser och semesterresor. Men om någon frågar mig? Min almanacka är oftast tom, inga planerade resor. Inga dagliga aktiviteter. Om jag vill vara med på festen? Nej tack, jag planerar återhämtning. Jag behöver lugn omkring mig, egentid, jag ska bara läsa lite. Jag måste vila för att orka jobba nästa gång.
Henrik: – Jag har märkt att de inte klarar av att vara borta från jobbet. Om de är sjuka säger de att det är så jobbigt för de vill tillbaka. Men, va? Är du sjuk i huvudet, liksom. Det är lugnt, jag kan vara hemma. Inga problem. Jag är gärna hemma resten av livet.

Ira: – Jag vill ta upp detta med att vara autist i Sverige när man kommer från ett annat land. Jag brottas ständigt med det. Om jag till exempel vill uttrycka missnöje och försöker göra det på ”ett svenskt sätt”, det vill säga vara mjuk i kommunikationen, då tas det inte på allvar. När jag kommunicerar mina behov mer rakt (utan att vara elak) så uppfattas jag ändå som elak. Och så frågar man varför jag inte har sagt något innan. Blir galen på detta, det är omöjligt att göra rätt.
ALLMÄNINTRESSEN
Neurotypiker utvecklar sällan riktiga specialintressen. Visst kan de också vara intresserade av sådant som grekisk mytologi, bläckfiskar, Tudorsläkten, morsealfabetet eller anime, men deras intresse är ofta av det tillfälliga, mer allmänna slaget. Det beror på att de tröttnar snabbare. De kan ha intressen men blir sällan verkligt absorberade av dem. Ofta är de inte beredda att lägga ner tiden som krävs för att bli riktigt kunniga inom ett ämne. Efter ett tag blir de uttråkade och börjar längta efter sällskap och variation.
Somliga neurotypiker kan till och med låtsas vara intresserade av något bara för att få vara med, om intresset utövas i grupp. Det viktigaste för dem är att vara på samma plats som och i kontakt med andra, inte vad de gör tillsammans. Deras intresse kan lika gärna uppstå av att de är med i gruppen som komma inifrån dem själva.

Att se en tv-serie eller film tillsammans med en neurotypisk person kan vara besvärligt. De kan ha svårt att sjunka in i berättelsen och fullt ut koncentrera sig på vad bilderna, musiken och dialogen berättar. De låter sig inte omslutas och absorberas. Många vill prata samtidigt, eller pausar filmen för att hämta snacks eller liknande. De kan också ha svårt att minnas repliker ur filmen eller serien efteråt. Det är som om de inte riktigt bryr sig om den.
En orsak till deras brist på specialintressen är att de sällan är lika intresserade av detaljer som autister. De missar dem eftersom deras fokus ligger på det större sammanhanget. De glömmer bort namn, kan inte återge vad som har sagts i ett samtal och missar viktiga småsaker som för dem drunknar i helheten. Det gör att de kan ha svårt att vara precisa. Allt flyter liksom ut i en sorts allmän gegga när de kommunicerar. Eftersom kraven på detaljrikedom i skolan och arbetslivet är låga ser de inte detta som ett problem.
De kan tycka att autisters upptagenhet av det lilla är udda och uppleva detaljen som onödig. En bisak eller en bagatell. Vad de sällan förstår är att det som börjar i detaljen ofta slutar i helheten när en autist hyperfokuserar på sitt specialintresse.
Tänk efter. Säg att du som autist har de mexikanska axolotl-djuren som ditt specialintresse. Du lär dig de latinska namnen på alla arter i familjen mullvadssalamandrar.
Här skulle kanske neurotypiker i din omgivning tycka att det var onödig kunskap som du inte har någon ”nytta” av. Men du har bara skrapat på ytan. Gå vidare! Bli ännu mer detaljerad. Lär dig hur vattentemperatur och syrehalt påverkar växelspelet mellan lungor, gälar och hud när axolotlen andas, studera det ålderdomliga system av kanaler och sjöar nära Mexico City som utgör axolotlens habitat och lär dig om det aztekiska språket nahuatl, från vilket namnet ”axolotl” stammar. Nu har du berört mer generell kunskap om biologi, ekologi och historia. Fortsätt! Sedan går du vidare till att fördjupa dig i Internationella Naturvårdsunionens arbete med rödlistning av hotade växt- och djurarter.
Vad har hänt nu? Jo, du har brutit igenom det extremt detaljerade och hamnat i det allmänna. Dina kunskaper har vidgats. Steg för steg, genom att samla och sätta ihop detaljer har bilden blivit färdig. Det stora sammanhanget, helheten, har uppenbarat sig.
Det är ett tidskrävande sätt att tillägna sig kunskap, men heltäckande. Sådant här har neurotypiker ofta inte tålamod till. De läser lite allmänt och skaffar sig en ungefärlig bild.
Den som, likt autisten, samlar väldigt mycket information kommer också att upptäcka mönster. Autister kallas ofta mönstersökare eller mönsterfinnare. Och vad är ett mönster om inte en sorts helhet?
Även om vi inte automatiskt eller intuitivt förstår vissa aspekter av mänskligt beteende kan vi lära oss genom att samla in information om vad andra känner, tänker och gör. Informationen kan vi sedan väga, mäta och bygga sannolikheter och scenarier kring. Plötsligt uppenbarar sig ett större mönster. Och kanske har vi sett något som gått andra förbi.
Eftersom neurotypiker inte tycker att detaljer är väsentliga kan de vara känsliga för att bli tillrättavisade om sådant som de upplever som ”småsaker”. Det är inte lika viktigt för dem att det blir rätt. Det viktigaste i deras ögon är att inte tappa ansiktet. Om man säger ”Banan är inte en frukt utan ett bär” till dem, känner de sig angripna och påhoppade. De hör: ”Du tycker att jag är korkad.”
TIPS: VÄNSKAP
Hitta andra autister. Sök upp sammanhang med andra autistiska personer och finn stöd där. Lyssna på erfarenheter och tips från andra. Jämför dig inte med neurotypiker. De opererar på en annan frekvens. Ni tycker antagligen inte att samma saker är svåra, tråkiga eller tröttande.
Omge dig med öppensinnade människor – både i vänskap och kärlek. Om neurotypiker tolkar dig som att du talar med undertext fast du inte har någon, eller blir oförklarligt irriterade på dig, fråga dem vad som nyss hände. Förklara hur du fungerar. Det kan vara svårt för dem att greppa men om du efter flera försök inte blir lyssnad på kan det vara värt att ifrågasätta relationen.
Det är inte ett dugg viktigt att ha många vänner. Välj dem med omsorg.
Lyssna inte på fördomar om att autism är överdrivet. Sådana påståenden beror på okunskap och kommer från människor som inte står ut med att inte alla är som dem. Anledningen till att det talas mer om autism idag är dels att kunskapen har ökat, dels att samhället blivit mer strömlinjeformat och kravfyllt vilket gör att autisterna syns mer eftersom vi avviker mer nu.
Lyssna heller inte på dem som vill förneka dina särdrag, i tron att de agerar tolerant och vidsynt. De sysslar i själva verket med en sorts osynliggörande.
Hur skiljer man mellan mobbning och retsam jargong mellan vänner? Detta är inte okej:
reta, trycka ner och kalla någon öknamn ”på skämt”
slå eller tafsa
hota
ljuga om någon, sprida skvaller och avslöja hemligheter
stjäla något som tillhör någon annan
frysa ut.
SOCIAL TRÄNING FÖR NEUROTYPIKER
(ELLER SÅ FÅR DU EN AUTIST ATT GILLA DIG)
Dra ner på ögonkontakten under samtal.
Ställ bara en fråga om du är intresserad av ett detaljerat och ärligt svar.
Säg bara precis vad du menar. Kom inte med hintar. Dölj inget, tro inte att saker är ”underförstådda” eller ”självklara”.
Prata gärna om ett specifikt ämne hellre än småprata om ditt och datt.
Tillåt associationer. Var inte rädd för bakgrundsdetaljer och sidohistorier.
Kom ihåg att ett samtal aldrig kan innehålla för många spännande fakta.
Visa empati genom att dela med dig av egna upplevelser och personliga erfarenheter som knyter an till det ni pratar om. Att göra så är inte självupptaget.
Var pålitlig och bryt inte överenskommelser, hur små och obetydliga de än kan verka i dina ögon. Om du har lovat att komma klockan 10 med två bananer, dyk inte upp 10.15 med tre äpplen.
Våga gå på djupet och dela med dig av dig själv. Dölj dig inte bakom en fasad.
Hjälp till med praktiska göromål som går automatiskt för dig.
Om du befinner dig nära en autist som stänger ner eller agerar ut i shutdown eller meltdown, låt personen vara och rör inte vid hen. Håll dig i närheten, vänta och låt det ta den tid som behövs. Försök att inte bli arg eller ta agerandet personligt. Det som händer beror på en överbelastad hjärna, det är inte agg riktat mot dig som person.
Var öppen för infodumpning. Låt gärna autisten lägga ut texten om sitt specialintresse. När du inte är intresserad längre kan du bara tala om det.
Lyssna aktivt och försök komma ihåg det som sägs.
Läs på raderna, inte mellan dem. Öva på att skilja mellan verklighet (det som sades) och fantasi (det som du tror att autisten egentligen menade men inte sa).
Om du är pedagog och arbetar med autistiska barn: Gör uppror i det lilla. Om du känner dig bakbunden av skolans skrivningar och mål som är anpassade efter neurotypiska barn – strunta i dessa mål. Bry dig inte om skolbyråkraterna. Säkert vet du vilken inlärningsmetod som fungerar bäst i praktiken. Gör då precis så. Det är ingen som ser.
Om du är på fest, eller i något annat stökigt sammanhang, med en autist som börjar bli överväldigad, hjälp hen att fly.
Använd aldrig skärm utan hörlurar i offentligheten. Aldrig.
Om du är neurotypisk och vill bli bättre på att komma överens med autister, öva på att intellektuellt förstå att det finns människor som kommunicerar utan baktankar. Försök att lägga märke till känslorna av irritation och orättvis attack som väller upp i dig när du blir rättad av en autist. Försök sedan att låta bli att reagera upprört eller med passiv aggressiv surhet. Pröva till exempel att skratta. Eller säga tack för att du fick lära dig något nytt som du inte redan visste. Det är inte så farligt om någon säger åt dig att det heter ”omständligt”, inte ”omständigt” och att Pluto inte längre räknas som en planet. Du kan ta det.
Träna på att lära känna din inre osäkerhet och närhet till att känna dig förorättad. När du blir rättad av en autist beror det inte på att hen vill vara den som alltid har rätt. Det handlar om en känsla av att ”det måste bli rätt”. Och varför vill man ha det så? Jo, för att tillvaron ska bli hanterlig, och framför allt beständig. Jämför till exempel med en som har OCD och behöver känna på dörrhandtaget fem gånger, så att det ”inte blir fel.”
Det har inget med att vara otrevlig eller framhäva sig själv att göra.
KÄRLEK OCH TVÄRTOMSPRÅK
Att ha en kärleksrelation med en neurotypiker är inte alltid lätt. En del autister föredrar därför att träffa andra autister, men det är förstås ingen garanti för att förhållandet kommer att fungera. Man förstår ofta varandra väl, men kan ju också irritera ihjäl sig på egenskaper som alltför mycket påminner om ens egna.
I kärleksrelationer blir neurotypiker ofta ännu mer neurotypiska än annars. Det är som att volymen på deras egenheter skruvas upp. Kraven på att du ska kunna läsa deras tankar och förstå tvärtomspråk blir ännu hårdare, de dolda budskapen, undertexterna, lögnerna och halvsanningarna fler. Det kan minst sagt vara en utmaning att vara ihop med en neurotypiker. Men det går.

Ofta har hen ett stort behov av fysisk närhet och känslomässig bekräftelse. De kan ha svårt att förstå att de är älskade om man inte hela tiden talar om det för dem. Vill man att relationen ska fungera måste man därför upprepa sig rätt mycket.
En del neurotypiker har ett mycket stort bekräftelsebehov. Det är som en hink med hål i botten, hur mycket vatten man än häller i den rinner det ut och är aldrig tillräckligt. Behovet kan vara närmast omöjligt att fylla. Om de samtidigt vill umgås hela tiden och blir svartsjuka på autistens specialintressen och behov av ensamtid utan sociala krav, kan det bli svårt att få relationen att fungera.
Om man själv inte har så stort behov av känslomässig bekräftelse kan man ibland missa neurotypikerns behov. De har svårt att vara tydliga och tala om vad de behöver, utan omvägar och omskrivningar. De kan tycka att du ”borde se på dem” hur de mår och att du ”borde fatta” att de är ledsna. ”Tänk inte på mig” kan betyda det rakt motsatta. ”Tänk på mig”. De tror att du ska ta hänsyn och göra dem till viljes, just för att de säger att du inte behöver tänka på dem.
Något man aldrig ska lita på är en neurotypiker som säger att hen ”inte behöver” få någon födelsedagspresent eller julklapp. De menar oftast det motsatta, så köp en present ändå. Varför de håller på sådär och inte bara kan säga att de skulle bli glada för en fin present är en gåta.
Neurotypiker kan ha ett stort behov av att ”mysa”. De vill gärna sitta nära i soffan, ligga sked efter sex, ge och få massage och smeka din underarm med lätt beröring. Ibland är det som att de vill använda dig som någon sorts gosedjur. De kan bli sårade om man inte vill vara lika nära lika länge som dem. Då är det viktigt att få dem att förstå att det inte betyder att man inte älskar dem. Ibland begriper de, ibland inte.
För autister som är sensoriskt överkänsliga behöver beröringen kalibreras för att bli rätt. Lätt beröring kan kittlas och kännas obehaglig, medan fast beröring ofta funkar bättre. Detta behöver man förstås berätta för sin neurotypiker.
Autister har många sätt att uttrycka kärlek som neurotypiker inte alltid är vana vid. Man får lära dem.

Lär känna autistens kärleksförklaringar
Infodumpning. Vi berättar allt om vårt specialintresse för dig, för att det skänker oss stor glädje och vi vill dela den glädjen med dig. Om du inte kan lyssna i stunden är det bara att säga det.
Ensamma tillsammans. Vi tycker ofta om parallellt umgänge. Vi vill vara tillsammans med dig i rummet även om vi gör olika saker. En av oss kanske sitter vid datorn och den andra läser en bok.
Sociala krav kan bli övermäktiga för oss men vi visar vår kärlek genom att vilja ha dig nära och dela gemensamt utrymme.
Presenter. Eftersom vi minns detaljer är vi ofta bra på att ge bort gåvor som passar just din personlighet och dina intressen. Har du någon gång nämnt att du tycker om honung, lena kastanjer, stora örhängen eller Dragon Ageserien kommer vi att komma ihåg det.
Stimma ihop. Ofta reglerar och balanserar vi känslor genom att stimma, det vill säga göra upprepade rörelser, lukta, vidröra, sjunga eller låta. Sådant kan man göra tillsammans.
Hjälp och support. Handlingar är viktigare än ord. Vi är lösningsorienterade och kommer att hjälpa dig när du behöver. Eventuellt kommer vi att lansera många praktiska lösningar på ditt problem innan vi förstår att du bara ville ha deltagande och känslomässig tröst. Men vi är benhårt lojala och kommer att stå kvar vid din sida. Vana som vi är vid att kämpa ger vi inte upp i första taget.
AUTISTISKA RÖSTER
Henrik träffade sin flickvän i gymnasiet. Hon är också autistisk och början av deras förhållande var speciell.
– Jag föll för henne direkt. Helt. Hon gillade mig som kompis, men inte mycket mer. Hon hade aldrig blivit kär förut. Hon hade hört om hur man ska vara när man är kär, men själv aldrig känt det. Sedan kom ett tillfälle då vi pratade om vad kärlek är. Vad som gör att man älskar någon. Jag sa att det är när man alltid vill vara med den. Då förstod hon att hon älskade mig, sa hon. Men hon blev aldrig förälskad, utan gick direkt från att vi var kompisar till att vara ihop. Man måste inte bli helt besatt av den andra i början.
Henrik har varit ihop med neurotypiker men tycker att det är lättare att vara med någon som också är autistisk.
– Vi förstår varandra och varandras svårigheter. Vi är båda väldigt dåliga på att plocka undan efter oss och fixa disken så det är ofta kaos hemma. Jag fattar hur det känns för henne om hon inte orkar ta tag i saker. Många skulle kanske bråka om det, men jag förstår. Och hon förstår mina egenheter och vet hur jag funkar. Just nu är hennes specialintresse Harry Potter-fan fiction och hon vill prata massor om det. Då lyssnar jag.
Fabian: – Jag var inte nöjd med min skolgång. Men jag träffade min flickvän när jag gick första året i gymnasiet. Hon fick det att lysa upp för mig.
Jag såg henne och visste att hon var äkta. Hon gick fram med en godisask till mig och jag blev liksom ... ”oj, nämen tack”. Det var en origamiask som hon hade gjort på sin bild- och formlektion samma dag. Sedan började vi prata om gemensamma intressen, som anime, film och hundar. Hon sa att det fanns en film som hon ville se och jag sa att jag hade den hemma.
”Om du vill kan du se den hemma hos mig”, sa jag. Jag sa ”om du vill”, det var inte som att jag tvingade henne. Hon tog bussen hem till mig. Vi såg bara halva filmen för hennes pappa skulle komma och hämta henne.
När jag skulle gå och lägga mig kunde jag inte sova och nästa dag var jag inte ens hungrig. Jag visste faktiskt vad det var för känsla jag hade.
Förutom min flickvän var jag inte alls jätteglad över min skolgång. Ibland tänker jag på att jag skulle börja om, om jag fick chansen. Men då hade jag aldrig träffat min tjej. Det blir en paradox.
Paula: – Jag hade ett tidigare förhållande där bråk ofta uppstod och där jag sällan förstod varför min partner blev arg. Vid ett tillfälle skulle jag resa till New York och frågade om han ville att jag skulle köpa något därifrån till honom. Han sa nej, han ville inte ha något. Jag köpte därför inget, men hittade en kylskåpsmagnet på flygplatsen på väg hem som jag ändå tänkte ge honom. Han blev så sur och besviken när jag kom hem. Jag hade köpt massor till mig själv. Jag fattar fortfarande inte hur man kan bli arg för en sådan sak.
Samma sak hände när julen kom och han sa ”Jag vet inte vad jag önskar mig” så då köpte jag en dokumentstrimlare för att han alltid vägrade kasta brev utan att riva dem i småbitar. Smart, tänkte jag. Men det blev ännu en flopp. Jag fick perfekta presenter för jag hade sagt exakt vad jag önskade mig.

Sara: – Jag arbetade på vandrarhem ett tag när jag var 21 år. Många av gästerna tyckte om att prata och jag gillade att lyssna på folks livsöden. Ibland hände det att några av personalen hängde med några gäster efter arbetspasset, tog en fika eller en öl och visade Stockholm lite. En turist pratade mycket med mig och tyckte vi kunde ses efter mitt pass. En annan i personalen hörde hur han pratade och log och höjde på ögonbrynen åt mig. Jag förstod ingenting. Han undrade om jag visste någon fest vi kunde gå på, nej det gjorde jag inte. Men jag kunde alltid bjuda på en svensk middag. Så vi åkte hem till mig efter mitt pass. Väl där förstod jag att han ville att vi skulle kyssas. ”Men, jag har ju en pojkvän”, sa jag. Han blev väldigt sur för att jag inte sagt något.
TIPS: KÄRLEK
Försök att bli tillsammans med en omhändertagande typ. Någon som uppskattar dina starka sidor. Det kan funka med en neurotypiker men det behöver vara någon som förstår olika funktionssätt eller på allvar är öppen för att lära sig.
Du väljer. Nöj dig inte med att bli vald bara för att du tycker att spelet kring att dejta och bli tillsammans är svårt.
Viktigast är att din NT-partner förstår detta:
Svårighet att påbörja och avsluta vissa saker är inte detsamma som lathet.
Sensorisk överbelastning är inte att vara ”dramatisk” eller ”överkänslig”.
Att undvika ögonkontakt är inte samma sak som att inte bry sig.
Att få ett meltdown är inte att ställa till en scen för att få uppmärksamhet.
Att behöva återhämtning och ensamtid tyder inte på bristande kärlek.
Var öppen med dina behov från början. Om du flyttar ihop med en NT-partner kommer du antagligen inte att orka dra ett lika tungt lass som hen, så du behöver vara med någon som accepterar att göra lite mer hemma eller jobba något mer än du. Under tiden kompenserar du med roliga fakta från din plats framför datorn och tar hand om de aspekter av sambolivet som kräver en envis autist. Förklara att du inte kommer att förändras med tiden och att autism inte kan övervinnas med viljestyrka. Det är viktigt att få din partner att förstå att du inte älskar hen mindre för att du ibland behöver dra dig undan eller inte vill ha kroppskontakt just i den stunden.
Autister är experter på att ragga omedvetet. Fler än en gång har jag råkat träffa en neurotypiker som delar mina specialintressen och blivit så glad att jag velat prata oavbrutet med hen. Förvåningen när jag har insett att mitt entusiastiska prat uppfattats som flirt har varit lika stor varje gång. Så om du är en omedveten flirtare – tänk på att en del neurotypiker inte fattar att vi i första hand är intresserade av samtalsämnet. De kan missförstå och tro att du vill ha dem.
Var sunt vaksam mot människor. Tro inte på allt som nya bekantskaper berättar för dig, utgå inte från att de talar sanning. Autister blir tyvärr oftare lurade, utnyttjade och utsatta för sexuella övergrepp än majoriteten. Ohederliga människor väljer sina offer och har en sanslös förmåga att sniffa upp autister eftersom vi har svårare att genomskåda lögner och blir ett enkelt byte.
Människor ljuger hejdlöst, i synnerhet i skydd av digital anonymitet. Kom ihåg att det finns olika grader av vänskap, somliga är bara ytliga bekanta. Lita bara på dem som du känner väl.
LÄRANDE
”– Ser du skogen där borta?” – ”Nej, träden står i vägen.”
Det här är en gammal vits som ringar in olika sätt att ta in kunskap. Autisten ser ofta inte skogen på grund av alla träd, medan neurotypikern ser skogen först för att sedan upptäcka att den består av träd.
De lär sig nya saker genom att börja i helheten.
När Henrik som är autistisk började på högskola efter gymnasiet tog han för vana att spela in föreläsningarna. Om han bara hörde dem en gång blev det för mycket information för honom att processa, hur mycket han än antecknade. Han fastnade i detaljerna och hann inte med. Men om han filmade föreläsningen kunde han se om den hemma i lugn och ro.
Henrik läste till civilingenjör på 75 procent. Men studietiden kunde vara svår. Under föreläsningarna klarade han inte att lyssna och anteckna samtidigt. Anteckningshjälp från andra studenter fungerade inte heller, för han förstod inte den andra personens tankesätt. Det som hjälpte honom mest var att spela in.
– Så jag skaffade en kamera och började spela in föreläsningarna, med föreläsarnas godkännande. Då kunde jag pausa och ta om när jag tittade.
– Jag är väldigt bra på att ta in mycket information, kondenserat. Men det är en begränsad mängd. På två timmar kan jag ta in tre gånger mer än en neurotypiker. Men sedan tar det stopp, då kan jag inte ta in mer. Alla andra tog längre tid på sig, men de fick med allt. Medan jag kämpade som en tok, och ändå bara kunde ta in en viss del av kursmaterialet. Efter ett tag bara funkade inte hjärnan längre. Då gick det inte att plugga dagen efter heller. Som autistisk behöver man ofta göra som Henrik och hitta sina egna sätt att lära sig, eftersom utbildningssystemet är anpassat efter det neurotypiska sättet. Det går att få anpassad studiegång på universitetet där man läser på lägre hastighet än de andra. Men det är inte säkert att det är rätt väg att gå. Autister kan, tack vare sin förmåga till laserfokus, också ta in väldigt mycket information på kort tid. Man kan också ligga långt före resten av studenterna, hitta nålen innan man ens upptäcker höstacken. Du behöver hitta det sätt som fungerar för dig för att du ska kunna ta dig igenom den utbildning du vill gå.
När Henrik började jobba upptäckte han att hans sätt att lära sig fungerade mycket bättre på en arbetsplats.
– På jobbet behöver jag ta in mycket information på kort tid, och där finns min kapacitet. Jag kan absorbera sjukt mycket, förstå snabbt och till och med få ner det på papper. Där kan jag spela på mina styrkor. Det tar mycket längre tid för de andra.
Skolan idag ser annorlunda ut än den gjorde när jag gick där på 1980- och 1990-talen. Det har skett en stor förändring i pedagogiken och kunskapssynen och idag undervisar lärarna på ett nytt sätt. Jag ska försöka förklara.
När jag gick i skolan var den mer autistvänlig. Till exempel kunde man råplugga fakta till ett prov utan att behöva svara på frågor om hur man kom fram till rätt svar. Det räckte att kunna svaret. Därför klarade jag skolan bra och fick höga betyg. Men när min åttaåriga dotter idag ska göra läxan i läsförståelse räcker det inte för henne att svara rätt på vad texten handlar om. Hon måste också svara på frågan om det rätta svaret fanns ”på raderna, mellan raderna eller bortom raderna”. Vi satt länge och kämpade med den läxan. Inte ens jag som är en vuxen, universitetsutbildad författare förstod vad uppgiften gick ut på. Men dagens skolbarn förväntas klara av en hög abstraktionsnivå och kunna kritiskt analysera sig själva.
När jag gick i skolan var det tyst i klassrummet och inte lika viktigt med muntliga presentationer. Även om det ibland kunde vara stökigt i klassrummet var utgångspunkten för lärandet att det skulle vara tyst, inte att det borde pågå flera parallella frampratade grupparbeten. Den tystlåtna behövde heller inte prestera socialt för att få bra betyg.
Sammanfattningsvis fungerar skolans undervisningsmetoder idag dåligt för autistiska elever. De är nog egentligen inte bra för någon elev, utöver ett fåtal mogna, självsäkra och extroverta grupptyper, men för en autistisk elev blir de extra besvärliga. Därför är skolan något som man tyvärr måste hitta strategier för att klara av. Det blir bättre senare i livet, jag lovar.
TIPS: LÄRANDE
Som elev har du rätt till stöd och extra anpassning. Det står i skollagen. Du som pluggar på universitet eller högskola kan ansöka om att få en mentor, anteckningsstöd och förlängd tid vid inlämningsuppgifter och tentor. Du kan också ansöka hos CSN om att studera på 75 procent men med 100 procent studielån. På yrkeshögskolor brukar det finnas specialpedagoger.
Byt skola om den inte fungerar och du inte får de anpassningar du behöver trots att dina föräldrar kämpar. Flytta hellre än att fortsätta en fruktlös kamp som får alla att må dåligt. Det kan låta drastiskt, men att övertyga skolpersonal som saknar kunskap om autism kan vara väldigt svårt. Om du har missat en stor del av skolan och inte fått betyg finns folkhögskolor med särskilda utbildningar för autister där man kan ta igen högstadiet och gymnasiet.
Till föräldrar: Var inställd på att du som förälder själv behöver ta ansvar för en del av ditt barns skolundervisning. Öva sociala situationer, spela rollspel, hjälp till med läxor, var ständigt närvarande. Försök förstå barnets beteende som en respons på något. Gå ner i arbetstid om du har råd. Ödsla inte för mycket tid på strider om anpassningar med skolan, byt hellre skola om du inte möter förståelse. Men acceptera att skolsituationen nog aldrig kommer att bli helt tillfredsställande. Skolan är utformad för neurotypiska barn samtidigt som hemundervisning inte är tilllåten, vilket skapar en mycket svår situation för många autistiska barn. I värsta fall blir skolan någonting som ditt barn helt enkelt måste genomlida, med din hjälp. I bästa fall möter ni kunnig och engagerad personal.
Tänk noga över vilka yrken som inte passar dig innan du söker jobb eller utbildning. För autister gäller detta ofta splittrade arbeten med hög stress- och ljudnivå, många möten med nya människor och stor oförutsägbarhet. Sök dig inte till sådana branscher. Hitta ett yrke där du kan dra nytta av dina starka sidor. Det behöver vara en trygg plats där du blir accepterad för den du är. Det ultimata är att kunna försörja sig på sina specialintressen, men det kan förstås vara svårt. Att hitta rätt plats och få rätt förutsättningar kommer att ta tid och kräva stor ansträngning.
Kom ihåg att det är olagligt för arbetsgivare att diskriminera utifrån funktionsnedsättning.
Sätt inte ditt hopp till stöd från det offentliga. Ditt liv är här och nu och ska inte levas i telefonköer. Du har mycket mer att bidra till världen med än så. Trassla dig ur myndighetsnätet om du har fastnat i ett sådant. Gör egna anpassningar med hjälp av vänner och familj. Det är lättare sagt än gjort om man inte har en förstående familj, men sträva mot att hjälpa dig själv så mycket det går.
Lita inte på att välfärden ska ta hand om dig. Samhällsstrukturerna och arbetsmarknaden är skapade av neurotypiker för neurotypiker. Lägg istället energin på att hitta en egen plats.
Det är dyrt att vara autistisk. Mer än dina neurotypiska vänner kommer du att behöva en ekonomisk buffert för du kommer kanske inte att orka jobba lika mycket som de. Som med allt annat i samhället finns klassaspekten förstås närvarande här. Det är enklare att leva som man vill och göra sig oberoende, om man har pengar.
RÄDSLOR
Neurotypiker har två stora rädslor: Att bli galen eller tappa ansiktet. Mer än för övernaturligheter, spöken och zombier är de rädda för andra människor. Räddast av allt är de kanske för sig själva. I grunden handlar det om deras oro för att stötas ut ur gruppen och bli ensamma. Det är för många det värsta tänkbara som kan hända.
Denna rädsla syns ofta i skräckfilmer. Även om filmerna på ytan kan befolkas av monster lurar en annan skräck i botten: den för människans galenskap. Att råka ut för en galning, eller att själv förlora kontrollen och bli en.
Många skräckberättelser mynnar ut i att det verkliga hotet egentligen kom inifrån, ur det undermedvetna. En vanlig vändning i slutet är att huvudpersonen har inbillat sig allt som hänt och i själva verket är psykiskt störd och har vanföreställningar. Monstret fanns bara i huvudpersonens huvud.
Men är det verkligen så skrämmande? Åtminstone inte för den som, likt autisten, är van vid att leva i en tillvaro där sinnesintrycken attackerar med full kraft, andra människor uttrycker sig och reagerar obegripligt och ens upplevelser blir ifrågasatta eller felspeglade.
I skräckberättelser bearbetas en ganska överdriven rädsla för psykisk sjukdom. Åtminstone är mental instabilitet inte lika skrämmande som tanken på att gengångare finns på riktigt, likt rester av onda mänskliga handlingar som lever kvar långt efter att de begåtts. Men grunden till rädslan för psykisk ohälsa och opålitliga sinnen ligger i neuotypikerns skräck för att bli utesluten ur gruppen.
Autister då? Vi är rädda för att vi inte vet vad som ska hända. Vad kommer att ske härnäst, vad är på gång, vilken stämning finns i det här rummet just nu, hur kommer hen att reagera, vad kommer hen att säga? Kommer jag att orka? Finns det någon flyktväg? Det ligger vidöppet.
Om man lever i den osäkerhet och förvirring som ett annorlunda funktionssätt medför kan det kännas som att vadsomhelst kan hända härnäst. Man är hela tiden beredd på att få sin verklighetsbild omkullkastad och att någon ska protestera mot det man säger, man är inställd på att bli missförstådd, tolka fel eller överväldigas av ljud, ljus, doft eller smak. Det är den rädslan som vi försöker betvinga genom att skapa oss rutiner, ritualer och göra saker på samma sätt varje gång. Därför vill vi inte att saker ska förändras, åtminstone inte när vi är i NT-sammanhang.
Jag vill inte gå så långt som att säga att vi lever i en permanent skräckfilm, men jag tror att en autist har en rätt odramatisk relation till sitt undermedvetnas dunkla vrår. Om man till exempel upplever musiktoner i olika färger (det kallas synestesi och är vanligare hos autister) blir kanske inte en vakendröm eller vanföreställning det otäckaste man kan föreställa sig. Att bli lite galen – vad är det att vara rädd för?
Casimir: – De kan vara så rädda för det som är äckligt. Jag tror aldrig att mina klasskompisar har tömt en papperskorg. De har en förvrängd syn på att de ska bli sjuka. De tror att de blir jättesjuka och dör om de får fågelbajs på sig.
JAKTEN PÅ FRIZONER
Är det då omöjligt för neurotypiker att förändras och öva sig i att bli mer autistiska? Kan inte de lära sig att maskera sina särdrag, för att avlasta oss lite? Jo, de kan. Problemet är att de ofta saknar drivkraften eftersom de är så många fler än vi. De behöver inte. De neurotypiker som förstår sig på autism är nästan alltid de som har autister i familjen.
I vissa avseenden var samhället mer autismvänligt förr. Det gick långsammare, innehöll färre intryck och ställde inte samma krav på flexibilitet, ständig förändring och social kompetens. Varför har det förändrats? Det beror på politiska beslut och teknisk utveckling. Digitalisering och automatisering har gjort att människor ensamma förväntas klara av saker som man tidigare fick hjälp med av andra.
I och med skärmarnas intåg i våra liv blev offentligheten mycket mer högljudd och det blev svårare att värja sig från ljud. Men på senare tid har det kommit motreaktioner. Allt fler protesterar mot att det pratas på ställen som förut var tysta, som exempelvis bibliotek.
Ändå har mycket få svenska företag börjat betrakta autister och andra sensoriskt känsliga som tänkbara målgrupper.
I brasilianska städer som till exempel Sao Paolo och Rio de Janeiro, har autister tillträde till prioriterade säten på bussar och i tunnelbanan. Vid sidan av symbolerna för gravida, rullstolsburna och äldre personer sitter autismmärken. Så har det varit sedan i slutet av 2010-talet, då lagen ändrades så att autister inkluderades bland dem med särskilda behov i offentligheten. Skäl som tillgänglighet, inkludering, fysisk integritet och varje medborgares rätt till service angavs. Beslutsfattarna ville göra det lättare för autister att röra sig fritt, och därmed stärka deras oberoende. Autistiska personer har också företräde i köer i vissa affärer.
I USA och Kanada har butikskedjor som Target och Sobeys infört speciella öppettider som är ”snällare mot sinnena” – då man dimmar belysningen, begränsar antalet kunder som får vara inne samtidigt och stänger av musiken i högtalarna. I både USA och Brasilien finns nöjesparker som vänder sig särskilt till familjer med autistiska barn. Det finns också autismvänliga kryssningar.

En app som underlättar för autister i kollektivtrafiken har testats i Australien. Den innehåller tips för att hantera sensorisk överbelastning och guidar till alternativa, lugna resvägar.
Dit har vi ännu inte nått i Sverige. SJ avskaffade häromåret ”tyst avdelning” på sina tåg eftersom resenärerna inte respekterade uppmaningen utan pratade ändå. Man införde istället alternativet ”andraklass lugn” – en vagn där samtal får förekomma. Men samtalen ska vara lågmälda, instruerar presschefen Tobbe Lundell i Göteborgs-Posten: ”Om man sitter och pratar måste man luta sig mot varandra för att höra vad den andra säger.”
I Stockholm har kommunen åtminstone påbörjat ett projekt som heter ”Guide till tystnaden” där man tipsar om stadens tysta platser. Och när Zara Larsson i en Tiktok-video sa att man borde få prata högt på bio möttes hon av hård kritik. De flesta ville ha kvar tystnaden i biosalongen eftersom den knappt finns någon annanstans längre.
För somliga neurotypiker i biopratdebatten var det dock svårt att förstå skälen till att de som vill ha tyst blir störda. De förstod sig inte på sensorisk känslighet och behovet att till fullo absorberas av filmen, att det finns de som inte kan stänga ute konkurrerande ljud och går miste om filmupplevelsen om andra pratar.
Istället tolkade de tystnadsivrarna som ”elitister”, och tillskrev dem ”förakt” mot sina medmänniskor och andra otrevliga egenskaper. Den som förespråkar tystnad och hänsyn kan konstigt nog uppfattas som en sorts förtryckare.
Några gånger om året blir alla neurotypiker lite mer autistiska. Det är när det ska firas högtider. Plötsligt ska allting göras på precis samma sätt som förut, enligt en strikt rutin. Ingenting får ändras. Det ska vara samma maträtter som förra året under eid-firandet, på julafton ska samma garntomtar hängas upp på samma platser i hemmet, och samma tv-program ska ses vid samma tid. Samma musik som förra året ska spelas och samma gäster bjudas in. Ofta är till och med samtalen och kommentarerna desamma, som om de följde ett manus.
Om du är religiös jude ska till exempel ljusen tändas från ett visst håll i Chanukka-ljusstaken, och du ska hålla vattenbägaren som du tvättar händerna med i vänster hand, inte höger. Under shabbaten ska du bara vila och läsa, inte tända och släcka lampor, inte använda spisen eller ugnen, inte bära nycklar, trycka på knappar, åka hiss, cykla, rida eller använda elektronik.
Under högtider lägger neurotypikerna kraven på förnyelse åt sidan. Att följa regler på rätt sätt blir huvudsaken. Allt ska göras likadant som senast. Ingenting får rubbas.
Å andra sidan kan man se själva måstet att fira högtiden som klassiskt neurotypiskt. Några gånger om året ska alla små NT-grupper göra samma sak samtidigt för att visa att man hör till samma storsamhälleliga övergrupp.
Casimir går i högstadiet och fick sin autismdiagnos när han var fyra år gammal. Han tycker inte om när det är trångt och mycket folk runtomkring honom. När han ska åka buss eller gå på bio eller teater vill han inte sitta bredvid någon han inte känner. Casimir går på en musikskola och spelar orgel. När han var elva år gammal lärde han sig att spela samma obligatoriska repertoarstycke som de sökande till Kungliga Musikhögskolans masterprogram.
På helgerna övar han fyra timmar om dagen. Efter skolan på vardagarna blir det ungefär en timmes övning. Just nu spelar han nästan bara Bach. Hans favoritstycke var tidigare ”Fantasi och fuga i g-moll” men nu har han spelat det så mycket att han tröttnat lite.
När Casimir hör musik ser han mönster och färger. Han hör också alla stämmor, vilket är praktiskt när man spelar orgel.
– Det går inte att beskriva, men jag kan tänka mig att om man föds som blind är det ungefär så ens tankar ser ut. Allting beror på hörsel och känsel då. Jag ser inte färger framför mig när jag spelar toner. Det enda som dyker upp i huvudet är en känsla som associeras. Den går inte att beskriva. Jag tänker på annat när jag spelar. Jag zonar iväg, det går automatiskt.
På hans skola är det väldigt många elever som har neuropsykiatriska diagnoser. Autism, adhd eller add.
– Det är en speciell miljö, säger Casimirs mamma Åsa. Det är så pass många elever som har NPF-diagnoser att mycket i skolan är anpassat efter det, man utgår från det. Instrumentet är specialintresset och de som är duktiga på sina instrument får status och lyfts fram.
NEUROTYPISKT BETEENDE SOM
ANSES ”NORMALT”
Sakna specialintressen och vara intresserad av lite allt möjligt på en allmän nivå.
Ta många pauser och göra flera saker samtidigt när man arbetar med ett viktigt projekt som kräver koncentration.
Möta nya situationer utan att förbereda sig på vad som väntar.
Aldrig bestämma något slutgiltigt, utan att in i det sista ”hålla det öppet”.
Stuva om i scheman med kort varsel.
Besvara komplexa frågor direkt utan att fundera ut i förväg vad man ska säga.
Skumma information innan man fattar stora beslut.
Inte ifrågasätta regler och auktoritet utan blint lyda gruppens vilja.
Inte ingripa när någon blir orättvist behandlad eftersom man ”inte vill lägga sig i”.
Säga det rakt motsatta mot vad man menar, utan att det är ett ironiskt skämt.
Ställa sig in hos någon som man sedan talar illa om bakom dennas rygg.
VÄGEN TILL HJÄRNFRID
Att leva i neurotypikernas värld är svårt. Om du försöker förtrycka din autism och tävla på deras villkor kommer du tyvärr att förlora. Det låter hårt, men så är det.
När man lever som autistisk i ett neurotypiskt samhälle behöver man lära sig att skilja mellan viktigt och oviktigt. NT-världen kan försöka få dig att tro att allt är lika viktigt att lära sig stå ut med, men så är det inte.
För en autist är det viktigaste att lära sig hushålla med sin energi. Det enklaste sättet att göra det är att skala bort. Förenkla livet. Ta bort och tacka nej. Gå med autismen, istället för mot den. Reducera stressen. Bygg upp en förutsägbar tillvaro.
Kortfattat kan jag sammanfatta det som att sömn, kärlek, att värna dig själv och hitta rätt sysselsättning är viktigt. Kosthållning, många vänner, städning och strikt hygien är inte viktigt.
Om du känner ångest och blir deprimerad, självmedicinera absolut inte. Om du behöver gå i terapi och har möjlighet: Lägg ner tid på att hitta en riktigt bra terapeut, ta inte första bästa psykolog och nöj dig inte med någon app-terapi.
Det är dock inte säkert att terapin kommer att hjälpa. Det beror på hur den är utformad. Jag skulle säga att det är ett måste att välja en terapeut som kan autism, även om du söker hjälp för problem som depression och ångest. En psykolog som inte kan autism kommer inte att förstå dig och du löper risken att bli feltolkad och få en behandling som inte passar dig.
En del psykologer har svårt att hantera autism. De förmår inte acceptera att autism är biologiskt orsakad och varken beror på barndomstrauma eller kan terapisamtalas bort. Somliga tenderar att bagatellisera och avfärda autismdiagnoser och sådant blir du inte hjälpt av. Det går inte att basera en terapi på att det inte finns någon fundamental skillnad mellan autister och neurotypiker.
Du blir heller inte hjälpt av en terapi som ska lära dig att verka mer neurotypisk genom att öva på att dölja autismen. Det kan tvärtom vara förödande. Det är som att utsätta homosexuella för omvändelseterapi eller förbjuda transpersoner att korrigera sitt kön. Du förtjänar att få vara dig själv. Lagom, strategisk anpassning räcker. Det handlar om att lära dig när, och hur mycket, du behöver anpassa dig och inte. Försök att hitta någon neurotypiker du litar på som kan hjälpa dig när det behövs.
Maskerande är inte vägen till frid. Den sanna friden uppstår inom dig och kan inte mätas av någon annan. Allt som du har att erbjuda världen finns redan i djupet av ditt inre. Det har ingenting med hur många ytliga sociala trick du lär dig att göra.
Här kommer ett påstående som kan verka nedslående: Det blir heller inte lättare. Det spelar ingen roll hur duktig du blir på att spela det neurotypiska spelet, även om du tränar tills du vinner förstapris i social kompetens och smidighet. Det slutar inte att vara jobbigt bara för att du vet hur man gör.
Du kanske lär dig att klistra på ett leende som övertygar, men själva förställningen kommer fortfarande att kännas som att långsamt rista med en gaffel i en porslinstallrik. Hur vet jag det? För att jag har övat i 46 år och det blir inte enklare med tiden, snarare tvärtom. Vi autister behöver få vara som vi är.
Därför är mitt råd att hitta din självkänsla genom att vara mer autistisk, inte mindre. Fly inte från dig själv genom att försöka bli något du inte är. Du är inte någon som ska ”botas” eller ett misslyckat människoexemplar som ska förbättras. Din främsta prioritet ska vara att må bra psykiskt och du måste mycket mindre än du tror.
Andra saker som är bra för måendet:
Om du inte orkar träna – gå! Promenader lindrar ångest.
Finn ditt tempel. Ett religiöst om du tror på Gud, annars en annan plats för ro och stillhet som du kan uppsöka.
Lägg pengar på ett par bra brusreducerande hörlurar, öronproppar och bekväma solglasögon.
Fortsätt stimma. Lev ut dina autistiska drag.
Förlåt neurotypikerna. De flesta gör sitt bästa. De kan inte så mycket om autism och det tar tid att lära sig att förstå autism om man själv saknar erfarenheten. Autism är komplicerat.
TEST – HUR NEUROTYPISK ÄR DU?
1. Om den jag pratar med inte tittar mig i ögonen känner jag mig:
1. Irriterad och exkluderad. Vilken otrevlig människa!
2. Undrande. Varför möter hen inte min blick?
3. Obrydd. Jag lyssnar aktivt på vad personen säger och tänker inte på ögonkontakten.
2. Du och en kompis ska ses för att äta pizza. Fem minuter innan ni ska mötas messar hen och föreslår en annan restaurang. Hur reagerar du?
1. Bra idé, jag byter gärna. Var ändå inte så pizzasugen.
2. Spelar ingen roll, jag bryr mig inte om vad vi äter. Det viktigaste är att träffas.
3. Känner mig överrumplad och hela kroppen skriker: NEJ. Vi hade ju bestämt pizza! Nu måste jag ställa om. Hur hittar man ens till det andra stället?
3. Din kompis visar sina nya byxor och frågar vad du tycker. ”Svara ärligt!” säger hen. Byxorna är inte snygga. Vad svarar du?
1. Jättefina! Behåll dem.
2. De är inte min stil, men du passar väldigt bra i dem.
3. Om jag ska vara ärlig sitter de inte så bra på dig och jag gillar inte färgen heller.
4. På ett möte i skolan ber mentorn alla elever om åsikter om läget i klassen. Du tycker att flera saker fungerar dåligt. Vad gör du?
1. Tänker att det förmodligen är strategiskt smartare att spara din kritik till ett annat tillfälle, eftersom läraren inte kommer att tycka om att du luftar den inför alla. Svarar att du tycker att allt fungerar toppen och att du inte har några invändningar.
2. Sitter tyst eftersom du inte vill blanda dig i med risk för att göra läraren missnöjd inför betygssättningen. Att hen säger sig välkomna kritik betyder inte att kritiken kommer att tas väl emot.
3. Hjärnan svämmar över av idéer om förbättringar. För att inte glömma bort dem hasplar du snabbt ur dig allt du tänker, råkar i farten avbryta en klasskompis och glömmer att räcka upp handen och vänta på din tur. I din iver att hinna med alla förslag till lösningar utan att ta för mycket plats, pratar du snabbt och komprimerat.
5. Din favoritbodylotion eller favoritdeodorant tillverkas inte längre. Vad gör du?
1. Jag har ingen särskild favorit, jag växlar mellan olika märken och gillar att testa nytt. Det är kul med lite variation.
2. Tycker att det är synd eftersom produkten fungerade bra, men beställer en likvärdig istället och tänker inte mer på saken.
3. Letar i alla landets butiker efter överblivna exemplar, engagerar närstående i sökandet, mejlar tillverkaren och ber på dina bara knän att produkten ska komma tillbaka, dammsuger internet och gråter av lycka då du hittar en tysk webbutik som tar 300 kronor i fraktkostnad, beställer alla kvarvarande exemplar och kommer aldrig att öppna den sista förpackningen för då är den verkligen slut.
6. Vad är det första du gör när du har köpt ett nytt klädesplagg?
1. Provar och speglar mig, kollar om det sitter bra och ser lika snyggt ut som på bilden i webbutiken. Tar en selfie och skickar till en kompis för att fråga vad hen tycker.
2. Lägger undan plagget i garderoben medan jag funderar på om jag ska behålla det.
3. Provar för att kolla hur materialet känns mot huden. Klipper sedan bort alla lappar som kliar och skaver.
7. Du skriver en uppsats tillsammans med en kompis som mejlar dig en referenslista som hen har sammanställt. Den är rättstavad och felfri. Hur reagerar du?
1. Tycker att det är skönt att hen fixade den tråkiga delen av jobbet så att jag slapp.
2. Kopierar in listan i uppsatsen utan att läsa den så noga.
3. Får vällustsrysningar ända upp i hårbotten över hur perfekt strukturerad listan är.
8. Ute på promenad lägger du märke till en buske, en reklamskylt och en jacka i exakt samma gröna nyans. Hur reagerar du?
1. Va? Varför skulle jag gå runt och tänka på vilken färg saker har?
2. Tänkte inte på sambandet förrän min kompis pekade ut det, men det var väl fint.
3. Blir upprymd! Älskar att se mönster och detaljer omkring mig som hänger ihop.
9. Du sitter på bussen och passagerarna intill dig sörplar, smaskar, och snörvlar. Hur reagerar du?
1. Jag märker det inte för jag är upptagen med att prata högt på FaceTime, utan lurar, med min kompis.
2. Jag blir besvärad och byter plats under resans gång för att försöka undkomma ljuden.
3. Jag bär öronproppar och hörselkåpor så jag hör lyckligtvis inget av detta. Dessutom reser jag stående, tycker inte om att sitta bredvid folk jag inte känner.
10. Hur ofta städar du?
1. Jag städar lite lagom, går en runda med dammsugaren när det behövs. Är varken pedant eller slarvig.
2. Vill ha det kliniskt rent och organiserat. Avskyr smuts och tänker ofta på hur man får bort osynliga bakterier.
3. Städar? Ibland när någon ska komma in i mitt rum plockar jag upp dammråttor med händerna och slänger i soporna.

Flest ettor:
Mer neurotypisk än såhär går det inte att bli. Du älskar att småprata med din frisör och får energi av många korta sociala kontakter med nya människor. När någon skickar dig ett sms ringer du gärna upp, det är så jobbigt att skriva fram och tillbaka. Du har ingen särskild hobby utan hänger gärna på andra personers intressen, det är kul att göra saker tillsammans i grupp. Du har svårt för folk som inte fattar skämt och hänger med i svängarna.
Flest tvåor:
Du har många neurotypiska drag, och är en introvert och känslig person. Du är öppen och har lätt för att sätta dig in i andras känslor.
Flest treor:
Förmodligen har du redan en autismdiagnos. Om inte, uppsök omedelbart närmaste neuropsykiatriska utredningsteam.

