”Det ser otroligt olika ut för olika autistiska personer”
Publicerad 2 apr 2024 kl 15.14
Uppdaterad 8 apr kl 14.53
Många med autism känner sig missförstådda och har svårt att klara skolan. Det vill föreningen Autism Sverige ändra på. 

– Varannan elev med autism når inte målen i skolan, på högstadiet är andelen ännu större. Vi behöver en skola som ger alla elever möjlighet att lyckas utifrån sina egna förutsättningar, säger Linn Rivero Mildén som är kommunikatör på Autism Sverige.

Det är viktigt att öka förståelsen för att olika personer med autism har olika förutsättningar, menar Linn.

– Det ser otroligt olika ut för olika autistiska personer och spektrumet kan vara stort i en och samma person, säger hon.


Sandra Dahlberg tillsammans med Gunilla Sundblad, förbundssekreterare på Autism Sverige.
Förändrade attityder krävs för att skapa ett samhälle för alla
Sedan 2018 har Postkodlotteriet stöttat Autism Sverige, tidigare Autism- och Aspergerförbundet, som arbetar för att förbättra villkoren för personer med autism. Som en av organisationerna i Postkodfamiljen får Autism Sverige varje år ett basstöd med icke öronmärkta pengar att använda där de själva ser att de gör mest nytta. I år blev basstödet 5 miljoner kronor.

– Stödet från Postkodlotteriet gör att vi kan erbjuda läger för autistiska barn och unga med deras föräldrar. Vi kan dessutom sprida kunskap genom att producera Podden Autism och vi kan arbeta för en skola för alla, berättar Linn. 


Linn Rivero Mildén som är kommunikatör på Autism Sverige.
Foto: Christina Teuchler
Totalt har organisationen tagit emot över 30 miljoner kronor.

– Tack vare alla lottköpare kan vi arbeta effektivare för att nå vår vision, ett samhälle där alla kan delta, där personer med autism möts med respekt och har bra livskvalitet genom hela livet. Att sprida information om autism är ett viktigt led i vårt arbete. Genom att förändra attityder får vi ett mer tillgängligt samhälle för alla, säger Linn. 

Rebecca Didriksson från Målilla är lottköpare och även vinnare i Postkodlotteriet. Hon fick möjlighet att följa med Postkodlotteriets vinstutdelare Sandra Dahlberg när hon nyligen besökte Autism Sverige för att dela ut årets basstödscheck.  

– Eftersom jag stöter på människor med autism i mitt jobb så är det väldigt spännande att höra vad Autism Sverige gör mer konkret. Det känns jättekul att vara med och bidra till det här arbetet, säger Rebecca som till vardags jobbar som undersköterska. 


Rebecca Didriksson från Målilla är lottköpare och även vinnare i Postkodlotteriet.
Upptäckten: ”Kände att jag var annorlunda”
Sandra Dahlberg har jobbat som vinstutdelare för Postkodlotteriet i femton år. Hon berättar om sin barndom i den lilla byn Klimpfjäll där hon gick i skolan i en klass med bara fem barn.

– När jag var liten kände jag att jag var annorlunda och jag har jobbat hela livet för att bli som andra. Nu i vuxen ålder har det visat sig att jag har adhd och autism, säger Sandra.

Linn trycker på vikten av att utbilda skolpersonal och öka kunskapen om autism i skolorna så att alla så tidigt som möjligt kan mötas med förståelse och få rätt förutsättningar för att trivas och nå sin fulla potential i skolan.

– Det är viktigt att anpassa skolan efter individen, att det finns resurser att se varje elev. Autism Sverige vill se en skola där det finns plats för alla elever och där skolpersonal ska få ökad kunskap om autism, säger Linn.

Imponerande styrkor
Sandra Dahlberg lyfter fram den nytta som samhället kan ha av personer med autism om vi bara känner till deras kompetenser bättre. Som till exempel ett fotografiskt minne i kombination med en annan styrka, i hennes eget fall:

– Jag älskar att organisera och strukturera, säger hon. Det har varit som en nyckel genom hela mitt liv. Jag tror vi behöver informera övriga världen. Här finns människor med imponerande kompetenser, men tvingas de göra fel saker tar orken slut, säger Sandra.